༅། །བྷུ་སུ་ཀུའི་རྣལ་འབྱོར་པ་འབྲུའི་སྔགས་འཆང་བསོད་ནམས་ཆོས་འཕེལ་གྱིས་རྒྱལ་ཁམས་བསྐོར་བའི་རྟོགས་བརྗོད་ཀྱི་ཕྲེང་བ་བཞད་གད་ཆེན་མོ་བཞུགས། །

༄༅༅། །ན་མོ་གུ་རུ་བུདྡྷ་བོ་དྷི་སཏྭ་མཎྜ་ལེ་བྷྱཿ མཁྱེན་རབ་ཆུ་གཏེར་གཏིང་མཐའ་ཟབ་ཡངས་པར། །བརྩེ་བའི་མངའ་བདག་རྒྱུད་སྡེའི་བཅུད་ཀྱིས་མྱོས། །ནུས་པའི་དབང་ཕྱུག་སྐྱེ་རྒུའི་གཙུག་གི་རྒྱན།
།མཚུངས་མེད་འཇམ་དབྱངས་བླ་མའི་ཞབས་ལ་འདུད། །བློ་ཆེན་རྒྱལ་བ་མ་ལུས་འདུས་པའི་དངོས། །སྙིང་པོའི་དོན་ཀུན་གསལ་མཛད་ཚར་པ་རྗེ། །གྲངས་མེད་གདུལ་བྱ་རྒྱ་མཚོའི་མགོན་གཅིག་པུ། །ཡོངས་འཛིན་བླ་མས་རྟག་ཏུ་བྱིན་གྱིས་རློབས།
།འབྲེལ་ཚད་དོན་ལྡན་པདྨའི་སྲས་ཀྱི་མཆོག །བཀའ་གཏེར་གསར་རྙིང་དམ་ཆོས་དུ་མའི་མཛོད། །བོད་ཡུལ་མུན་པའི་ལྗོངས་འདིར་བསྟན་པ་ཡི། །རྒྱལ་མཚན་ཕྱོགས་མཐར་བསྒྲེང་བ་ཁྱོད་ལ་འདུད།
།རྒྱུད་སྡེའི་བང་མཛོད་རྗེ་བཙུན་བྱང་གླིང་པ། །མཁས་བཙུན་བཟང་པོའི་ཁྱུ་མཆོག་གྲགས་ཐོགས་པ། །གྲུབ་པའི་དབང་ཕྱུག་བསོད་ནམས་དཔལ་འབྱོར་ཞབས། །འདྲེན་མཆོག་དམ་པ་གསུམ་ལ་

སྐྱབས་སུ་མཆི། །རིག་གནས་མཐར་ཕྱིན་དགེ་འདུན་ཉི་མ་དང༌། །འཁྲུལ་མེད་བརྒྱུད་པའི་མངའ་བདག་ཨེ་ཝཾ་པ། །ཡོངས་གྲགས་འཇམ་མགོན་བླ་མ་ནག་པོ་པ། །འཛམ་གླིང་བླ་མ་གསུམ་ལ་ཕྱག་འཚལ་ལོ། །རྨད་བྱུང་ཐུགས་རྗེའི་ཚ་ཟེར་གཟི་འོད་འབུམ།
།འགྲོ་ཀུན་མི་ཤེས་ལྡོངས་པའི་སྒྲིབ་ལས་གྲོལ། །རྒྱ་བོད་བརྒྱུད་པའི་བླ་མའི་ཚོགས་རྣམས་ལ། །སྒོ་གསུམ་གུས་པས་རྟག་ཏུ་ཕྱག་བགྱིད་དོ། །རྒྱུད་ཀུན་རྩ་བ་སྨིན་བྱེད་དབང་བཞིའི་ལམ།
།ཚེ་གཅིག་འབྲས་བུ་སྔོན་དུ་བྱེད་པའི་མཆོག །ཐབས་མཁས་དབང་དུ་བརྗོད་མཛད་བླ་མའི་ཚོགས། །འབད་པས་བྱང་ཆུབ་བར་དུ་འདུད་དོ་སྐྱོངས། །ཧེ་རུ་ཀ་དཔལ་བདག་མེད་ལྷ་མོའི་ཚོགས། །བདེ་ཆེན་ཁྲོ་ཆགས་ཕག་མོས་ཡོངས་འཁྱུད་གསུམ།
།འཇམ་པའི་དབྱངས་དང་མི་བསྐྱོད་རྡོ་རྗེ་སོགས། །ལྷག་པའི་ལྷ་མཆོག་ཚོགས་རྣམས་སྙིང་དབུས་བཞུགས། །ལྷག་པའི་ལྷ་མཆོག་རབ་ཁྲོས་ཁྲོ་བོའི་གར། །དྲན་པས་སྙིང་གི་གདུང་སེལ་འཇམ་དཔལ་དབྱངས།
།རྨད་བྱུང་དངོས་གྲུབ་མྱུར་སྩོལ་ཡང་

ཕུར་ཞེས། །ལྷག་པའི་ལྷ་ཚོགས་ཁྱོད་ཀྱིས་རིང་དུ་སྐྱོངས། །ཡི་དམ་ཚོགས་ཀུན་ཁྲོས་པའི་མཁའ་དབྱིངས་ལས། །རྨད་བྱུང་མཐུ་སྟོབས་ཟེར་འཕྲེང་བྱེ་བ་བརྒྱས། །བདུད་དཔུང་མུན་པ་མཐར་བྱེད་སྲུང་མའི་ཚོགས།
།བསྟན་སྲུང་ཉིན་མོའི་མགོན་གྱིས་མ་གཏོང་ཞིག །མདོར་ན་རྩ་བརྒྱུད་བླ་མ་དཀོན་མཆོག་གསུམ། །རབ་འབྱམས་རྒྱལ་བ་ཡི་དམ་མཁའ་འགྲོར་བཅས། །བསྟན་སྲུང་ནོར་ལྷ་གཏེར་བདག་སྐྱབས་གནས་རྣམས། །དུས་ཀུན་བྱང་ཆུབ་བར་དུ་ཕྱག་འཚལ་ཏེ།
།སྐྱབས་གནས་སྔོན་བྱོན་དུ་མའི་རྗེས་ཞུགས་ནས། །སྤྲང་པོའི་རྟོགས་བརྗོད་སྒྲོ་བཀུར་སྤངས་པའི་གཏམ། །དད་ལྡན་གུས་པའི་ཞལ་ངོ་མ་བཟློག་པར། །ངལ་མཛེམ་སྤངས་ཏེ་ཅུང་ཟད་བྲི་བར་བགྱིད།
།བདག་སྐྱོན་ས་ཆེན་རྡུལ་ལྟར་ཡོན་ཏན་ནི། །ཉིན་མོའི་སྐར་མ་ཙམ་དུ་ཟད་མོད་ཀྱང༌། །སྐྱོན་རྣམས་རྐུན་པོའི་ནོར་བཞིན་རབ་སྦས་ནས། །ཡོན་ཏན་གང་ཡོད་ལྷུག་པར་བྲི་བར་བགྱི།
།གྲུབ་པར་གྱུར་ཅིག །དེ་ལ་གཙང་སྟོད་གཡས་རུ་མྱུག་གི་རྒྱལ་ཁབ་ཏུ་སྐྱེ་བ་བླངས་ནས་ཡོངས་འཛིན་དམ་པ་མང་པོ་དང༌། ཆེས་མཆོག་ཏུ་སྐུ་དྲིན་ཆེ་བའི་དབང་པོར་གྱུར་པའི་རྗེ་བཙུན་མཁྱེན་བརྩེའི་དབང་པོ་ཡབ་སྲས་གསུམ་གྱི་སྐུ་དྲིན་ལས་རྒྱལ་བའི་བསྟན་པ་རིན་པོ་ཆེ་ལ་མི་ཕྱེད་པའི་དད་པ་དང་ཡིད་ཆེས་པའི་མཐུས།
རིས་མེད་པའི་ཆོས་ཀྱི་རྒྱ་མཚོ་ཆེན་པོར་འཇུག་པའི་སྤྲང་རྒན་རིག་པ་འཛིན་པ་བསོད་ནམས་ཆོས་འཕེལ་ཞེས་བགྱི་བ་བདག་གིས་ལོ་བཅུ་ལོན་པ་ན་གྲུབ་པ་མཆོག་གི་དབང་པོ་བསོད་ནམས་དཔལ་འབྱོར་གྱི་ཞབས་ལས་རབ་ཏུ་བྱུང་བ་ནས་བཟུང་དེང་གི་བར་དུ་བླ་མ་དམ་པའི་སྐུ་དྲིན་ལས་རྙེད་པའི་ཡོན་ཏན་ཅུང་ཟད་ཙམ་ཞིག་དད་ལྡན་གྱི་ཞལ་

ངོ་མ་ཟློག་བར། འགའ་ཞིག་གི་ངོར་ཆེ་ལོང་ཙམ་ཞིག་སྨྲས་པ་ནི། ཨེ་མ་ཧོ། ཁོ་བོ་མེ་མོ་ཕག་ལོར་སྐྱེས་པ་ནས་བཟུང༌། ད་ལྟ་བདུན་ཅུ་དོན་བདུན་གྱི་བར་གྱི་དགའ་བ་དང༌། སྐྱོ་བ་དང༌། བཏང་སྙོམས་ལ་སྡོད་པའི་བར་གྱི་གླེང་མོ་བརྗོད་ན།
དགའ་བར་བསམ་ན་ཅི་བྱ་ལ་འདས། སྐྱོ་བར་བསམས་ན་སྙིང་ཆུ་མིག་ངར་ཟགས། བཏང་སྙོམས་ལ་བསམས་ན་དགོད་བྲོ། དེ་ཡང་རེས་འགའ་ནི་རྒྱལ་ཁམས་ཆུ་བཞིན་དུ་མྱུལ། རེས་འགའ་ནི་ཞག་ཟླ་ལོ་སྦྲེལ་ནས་ཉལ།
རེས་འགའ་ནི་གཞན་ཕན་དུ་མིང་བཏགས་པའི་འདི་ཡིན་མེད་པའི་ཟར་ཟིར་དང་ཟ་འཆག་ཁོ་ནར་ལུས། ད་བསམ་རྒྱུ་ནི་རང་དབང་ཐོབ་པའི་གནས་ཤིག་ཏུ་རང་སེམས་ལས་མེད་དུ་གཅིག་པུར་གནས་ཏེ།
འཆི་བའི་གྲོགས་པོ་མཛའ་བཤེས་ཁོ་སྒུག་སྙམ་ཀྱང། དད་ལྡན་གྱི་ཞིང་ས་ལ་བྱིན་རླབས་སྐྱོན་བྲལ་གྱི་ས་བོན་བཏབ། སྙིང་པོ་འབྲས་བུ་དོན་དུ་འགྱུར་ལ་རེ་འདི་ལྟར་རོ། །སྔོན་རབས་བྱོན་པའི་སྐྱེས་ཆེན་དམ་པ་རྣམས་ཀྱི་མཛད་པར།
འདས་མ་འོངས་ད་ལྟར་གྱི་མཛད་ཚུལ་བརྗོད་དུ་མ་མཆིས་པ་ཞིག་ཡོད་བཞིན་གདའ་སྟེ། བདག་ལྟ་བུའི་བླུན་པོ་ལ་ནི། འདས་མ་འོངས་གཉིས་ནི་གང་འདྲ་ཡིན་དང་ཅི་འདྲར་འགྱུར་ཞུ་ཚོད་ཐིངས་པ་ཡེ་མེད།
ད་ལྟའི་གནས་ཚུལ། རང་གི་སྤྱོད་པ་ཞི་དྲག་ཅི་བྱེད་ཐམས་ཅད་ཀྱི་སྔོན་དུ་གྱུར་པ་འདི་ཀ་མ་གཏོགས། གཞན་མ་ཡི་གེའི་རིགས་སུ་བཀོད་རྒྱུ་ཡེ་མེད། འོན་ཀྱང་གང་སྨྲས་ཀུན་ཤུགས་ཆེ་བ་དང༌།
གང་བྱུང་སྦ་གསང་མེད་པར་ཐམས་ཅད་ཀྱི་སྔོན་དུ་སྨྲས་གཏོང་བ་བདག་རང་གི་སྲོལ་རང་བྱུང་བཅོས་སུ་མེད་པ་ཡིན་ཞིང༌། དོན་ལ་མཐར་ཐུག་ཆོས་ཀྱི་བློ་ཕུགས་སྤྲང་ལ་གཏད་ཡོད་པས།

སྤྲང་པོ་རྒྱལ་ཁམས་མྱུལ་བའི་བདེ་སྡུག་གི་གཏམ་སྨྲ་བའི་ཁ་སུས་ཀྱང་འགེགས་པར་མི་ནུས་པས། དེ་བརྗོད་པ་ལ་དགའ་བ་ཡོད་ནའང་ཡོད་མི་དགའ་བ་ཡོད་ནའང་ཡོད། བླང་དོར་དང་བྲལ་བའི་བཏང་སྙོམས་པ་ཡོད་ནའང་ལེགས་མོད།
དེ་ལ་ཕྱི་ལྟར་ན་རྒྱལ་ཁམས་ཀྱི་སྤྲང་པོ་ཕྱི་ནང་གི་སྐྱེ་བོ་ཀུན་གྱི་བླུན་པོའི་ངོས་འཛིན་རང་ཡང་དེའི་ཁུར་བཞེས་ལ་གནས་པའི་སེར་གཟུགས། ནང་ལྟར་ན་སྡེ་སྣོད་གསུམ་དང༌། རྒྱུད་སྡེ་གསར་རྙིང་མ་ལུས་པའི་བང་མཛོད།
བསྟན་པ་རིན་པོ་ཆེ་སྤྱི་དང་བྱེ་བྲག་རྣམས་སྲིད་མཐར་རྒྱས་པར་བྱེད་པའི་རིག་པ་འཛིན་པའི་དཔའ་བོ། གསང་བ་ལྟར་ན་རྗེ་བཙུན་རྡོ་རྗེ་འཆང་རྩོད་དུས་ཀྱི་རྒྱལ་བ་གཉིས་པ་གནས་གསར་ཆོས་རྗེ་ཞེས་གྲགས་པ།
དོན་ལ་འཇམ་པའི་དབྱངས་དང་གཉིས་སུ་མེད་པ་མཁྱེན་བརྩེའི་དབང་ཕྱུག་བསྟན་པའི་རྒྱལ་མཚན་དཔལ་བཟང་པོའི་ཞབས་ཀྱི་པདྨོ་ལས་སྐྱེས་ཏེ། ཟབ་པ་དང་རྒྱ་ཆེ་བའི་ཕྱི་ནང་གི་གདམས་པ་རྒྱ་མཚོ་ལྟ་བུ་དང༌།
དཔལ་ལྡན་ས་སྐྱ་པའི་རྗེ་བཙུན་གོང་མ་ཡབ་སྲས་རྣམས་ཀྱི་སྙན་དང་ཞལ་ནས་བརྒྱུད་པའི་བསྟན་པ་རིན་པོ་ཆེའི་ཡང་སྙིང་ངེད་རང་དཔལ་ཁའུ་བྲག་རྫོང་པའི་སྙན་བརྒྱུད་སློབ་བཤད་ཐུན་མོང་མ་ཡིན་པའི་བསྟན་པ་དྲི་མ་མེད་པ་གསང་ཆེན་ཟབ་མོའི་གདམས་པ་ཟབ་པ་ལས་ཆེས་ཟབ་པའི་སྙན་བརྒྱུད་མེད་དུ་མི་རུང་བའི་སྦས་དོན་ཡིད་བཞིན་ནོར་བུ་རྣམས་ཀྱི་ཁ་ལོ་སྒྱུར་བའི་རྒྱལ་ཚབ།
རིས་མེད་ཕྱོགས་འཛིན་དང་བྲལ་བའི་ཨ་ཝ་དྷཱུ་ཏཱིའ་པའི་བཙུན་པ་བྷུ་སུ་ཀུའི་ངོ་མཚར་གྱི་གཏམ་གླེང་བ་ལ་གསུམ་སྟེ། རིགས་རུས་ཆོ་འབྲང་དང་ལྡན་པའི་སྒོ་ནས་ཆོས་སྐུ་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་བསྟན་ཚུལ།
འཁོར་བ་འདི་ཚེར་དོང་དུ་ཉལ་བ་ལྟར་གང་དུའང་བདེ་བའི་གོ་སྐབས་མི་འདུག་

པ་ནས། ཐར་པ་དང་ཐམས་ཅད་མཁྱེན་པ་རྒྱལ་བའི་བསྟན་པ་ལ་རབ་ཏུ་བྱུང་ཚུལ། བསྟན་པ་རིན་པོ་ཆེ་ལ་ཐོས་བསམ་སྒོམ་གསུམ་གྱི་སྒོ་ནས་སྲིད་མཐར་རྒྱས་པར་བྱས་ཚུལ་ལོ། །དང་པོ་རང་གི་ཡོང་ཁྱེར་འདི་ག་ལས་མེད་ཀྱང་གོང་མ་ཚོའི་ཞབས་འདྲེན་དུ་འགྲོ་བ་ལས་མི་འདུག་ནའང༌།
ཐོག་མར་རིགས་ཡོད་ཙམ་བརྗོད་པ་ཀུན་གྱི་བྱ་སྲོལ་ལ་འདུག་པས། དེ་ཡང་བདག་ཚོ་བསྟན་པ་སྔ་དར་གྱི་དུས། བོད་ཀྱི་རུས་ཚན་མིའུ་གདུང་དྲུག་གི་དམུ་ལས་གྱེས་པའི་འབྲུ་ཞེས་པ་ལས་ཆད།
ཁམས་སུ་ཆགས་ཏེ་རིགས་བརྒྱུད་སྤེལ་བ་རེ་དང༌། གཞན་གཙོ་ཆེར་སྒྲུབ་པ་སྙིང་པོར་ལྷུར་བྱེད་པ་འབའ་ཞིག་བྱུང་འདུག །དེ་ནས་རེ་ཞིག་ན་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ཕྱག་ཕྱིར་འབྲངས་ནས་བོད་ལ་བྱོན།
འཕགས་པ་རིན་པོ་ཆེའི་ནང་བློན་ལ་ཉེ་བ་ཞིག་བྱུང༌། ལུགས་གཉིས་ཀྱི་མཁྱེན་རབ་མཁའ་དང་མཉམ་པ་ཞིག་བྱུང་འདུག་པས། འཕགས་པའི་དངུལ་གྱི་དམ་ཁ་དང༌།
འབྲུ་ལུང་པ་ཚང་མ་འཇགས་སོ་གནང༌། དགོན་ཁ་བཞི་སོགས་འདེབས་པ་མཛད། དེ་ནས་འཇིག་རྟེན་གྱི་ཐུགས་འགེལ་སྲས་སྐུ་མཆེད་གསུམ་བྱུང་བའི་ཆུང་བ་ལ་གནང༌། གཞན་གཉིས་ལ་དགོན་པ་རྣམས་ཕོག་སྟེ་འཁོར་སློབ་རྣམས་ལ་སྒྲུབ་པ་སྙིང་པོར་བྱེད་དགོས་ཚུལ་གྱི་བསླབ་བྱ་གནང༌།
ཁོང་རང་འདི་སྣང་གི་བྱ་བ་ངན་པ་ཐམས་ཅད་བཞི་མདོའི་རྩྭ་ལྟར་དོར། བྱང་གི་གནམ་མཚོ་ཕྱུག་མོའི་དོ་རི་སེ་མོ་བྱ་བ་ཁ་ཡར་ཡོད་པའི་དབུས་མར་ཟས་ངན་ངོན་ཙམ་ལ་བརྟེན་ལོ་བརྒྱད་སྒྲུབ་པ་ཁོ་ན་ལ་བཞུགས་པའི་ཚེ།
སྤྱིར་སྲིད་པ་བདེ་འགྲོ་དང་གསུང་གླེང་མཛད་ཅིང༌། བླ་མ་འདོད་ལྷ་དང་བཅས་པ་ཞལ་མངོན་སུམ་དུ་གཟིགས་

ཁྱད་པར་དཔལ་ལྡན་ལྷ་མོ་འདོད་ཁམས་དབང་ཕྱུག་མ་ཉིད་ཀྱིས། ཁྱོད་ཀྱི་མི་བརྒྱུད་ཆོས་བརྒྱུད་དང་བཅས་པའི་སྲུང་མ་ངས་བྱེད་དོ། །ཞེས་ཞལ་གྱིས་བཞེས་འདུག་པ་ནས། ད་ལྟ་བདག་ལྟ་བུའི་རྗེས་སུ་འབྲངས་ནས་ལུགས་གཉིས་ཀྱི་དཔལ་རྒྱུན་གོང་འཕེལ་དུ་རྒྱས་པའི་འཕྲིན་ལས་ཡང་དག་མཛད་པ་འདི་ཡིན།
དེ་ནས་སླར་འབྲུ་དགོན་པར་ཕེབས་འཇའ་ལུས་རྡོ་རྗེའི་སྐུ་བརྙེས་ནས་ཕུང་པོ་ལྷག་མ་མེད་པའི་ཆོས་ཀྱི་སྐུ་སྐྱེ་བ་དེ་ཉིད་ལ་བརྙེས་སོ།
།དེའི་རྗེས་སུ་སྐུ་མཆེད་ཚང་མས་སྒྲུབ་པ་ཁོ་ན་ལྷུར་མཛད། དེའི་ནང་ནས་ཀྱང་སྐུ་ཆེ་བས་རྒྱལ་ཁང་རང་དུ་སྐུ་རིམ་ཕུག་པ་ཁོ་ན་མཛད། འབྲུ་དགོན་པ་ནས་ཞབས་ས་ལ་མ་རེག་པར་བྱ་ལྟར་ཡར་ཕེབས་མར་ཕེབས་གནང༌།
ཐང་ཅིག་ཙམ་ན་ཆོས་སྡིངས་དགོན་པའི་ལ་ཁ་དེ་ན་ཕ་བོང་ཆེན་པོ་ཞིག་འདུག་པ་དེ་བྱིས་པ་རྣམས་ཀྱིས་ཡུར་བའི་འདམ་ལ་རྩེད་མོ་བྱས་པ་ལྟར་བརྫིས་ནས་ད་ལྟའི་བར་དུ་ཡང་ཞབས་རྗེས་ལེགས་དོད་ཀྱི་དཔེ་ཐུབ་པ་འཇོག་པ་གནང་འདུག་པ་དང༌།
དེས་མཚོན་པའི་གྲུབ་པའི་མཚན་མ་བསམ་པའི་ར་བ་ལས་འདས། གཞན་ཡང་རྒྱལ་ཁང་གི་མགོན་ཁང༌། ཆོས་རྒྱལ་འཕགས་པ་ནས་བཟུང་དཔལ་ལྡན་ས་སྐྱ་པའི་གདུང་བརྒྱུད་རིམ་པས་ཡེ་ཤེས་པ་ཡང་ཡང་དུ་སྤྱན་དྲངས་པའི་མེ་ཏོག་གི་ཆར་བབ་པའི་མགོན་ཁང་དུ་རྒྱུན་གྱི་ཐུགས་དམ་བསྐང་གསོ་སོགས་ལ་བཞུགས་སྐབས།
རྒྱལ་མཁར་རྩེ་ནས་དམག་དཔུང་སྟོབས་ཤིན་ཏུ་ཆེ་བས་རྒྱལ་ཁང་ཡང་འཆོར་ལ་ཉེ་བར་ཐུག
།གཞན་རང་ཕྱོགས་ནས་ཐབས་བྱེད་མི་ནི་ཅི་ཡང་མེད། མགོན་ཁང་ནས་རྗེ་ཉིད་ཀྱི་ཐུགས་དམ་མཚན་ལྟས་སོགས་ཀྱིས་དགོངས། དམག་བཟློག་ལ་དམིགས་པའི་གཏོར་

མ་ཞིག་འཕང་བ་གནང་འདུག་པས། རྡོ་རྗེ་ཆོས་སྐྱོང་རྣམས་ཀྱི་མཐུ་སྟོབས་ནུས་པ་གཅིག་ཏུ་དྲིལ་བའི་གནམ་ལྕགས་ཐོག་གི་འཕང་གཏོར་ཟུར་བརྒྱད་པ་དེ་ཉིད། འབྱུང་བཞི་སོགས་གང་ལའང་ལྟོས་པ་གང་ལ་ཡོད། རྡོ་རྗེ་ཕ་ལམ་ལྟ་བུ་ཡང་རྡུལ་དུ་རློག་པའི་ནུས་པས།
གཞན་རྔ་སིལ་སོགས་ཀྱི་བན་ལིང་ཡང་གང་ལ་དགོས་སུ་འདུག །ཏིང་ངེ་འཛིན་རྡོ་རྗེ་ལྟ་བུ་ཁོ་ནའི་ངང་ནས་རྟག་གཏོར་དེ་མགོན་ཁང་གི་སྐར་ཁུང་ལ་གཏད་དེ་འཕངས་པས།
ཕ་ཚད་དེ་ན་བྲག་རོལ་ཕ་བོང་སྲལ་ལེ་ཡོད་བ་དེའི་གསེབ་ཏུ་ཐོགས་མེད་དུ་ཐིམ་ནས་ད་ལྟའི་བར་དུའང་བྲག་དེ་ལ་གཏོར་མའི་ཤུལ་གསལ་པོ་ཀུན་གྱིས་གཟིགས་པར་ཡོད་ཅིང༌། ཕ་རོལ་གྱི་དམག་དཔུང་དེ་ཉིད་རང་ཕྱོགས་ནས་སོར་རྡོ་ཆུང་ངུ་གཅིག་འདེབས་མཁན་མེད་པར།
མཚན་སྒང་དེ་ཉིད་ལ་གར་ཐེགས་མེད་པར་སོང་ནས་ཡུལ་ཕྱོགས་དེ་ཉིད་བདེ་ཞིང་སྐྱིད་པའི་ཉི་མ་ཤར་བ་ཡིན་ཏེ། དམ་པ་འདི་ཁོ་ནའི་སྐུ་དྲིན་དུ་འཁུམ་མོ།
།རྡོ་རྗེ་ཐོག་ཆེན་ཕྱི་རོལ་གཟུགས་སུ་ཤར། །གྲུབ་པའི་ནུས་པ་གནམ་ལྕགས་མེ་དཔུང་བཞིན། །བདེན་པས་ཏིང་འཛིན་མཐུ་ཡིས་གཟི་འོད་ཀྱིས། །བཙོན་རར་ཆུད་པའི་སྐྱེ་བོ་ཕལ་ཆེར་སྤར།
།དེ་ནས་ཐོག་གཉིས་ཙམ་སོང་འདུག་སྟེ། དེ་རྣམས་ཀྱིས་ཀྱང་སྒྲུབ་པ་ཁོ་ན་ལྷུར་ལེན་ཞིང་ཉན་བཤད་སྒོམ་པ་སོགས་དུ་མ་ནས་ངོ་མཚར་བའི་མཛད་པ་རབ་འབྱམས་ཤིག་འདུག་སྟེ་ཡི་གེས་འཇིགས་པ་དང་ཀུན་གྱི་རྣ་བར་མི་འཛུལ་བས་རེ་ཞིག་ཟོམ་མེ་བཞག
།དེའི་རྗེས་སུ་ཤངས་ཀྱི་དཔལ་སྣ་ནང་སོའི་སྲས་མོ་ཁབ་ཏུ་བཞེས་པ་གནང་བའི་སྲས་སུ་བདག་གི་ཕ་དེ་ཉིད་སྐུ་འཁྲུངས། འདི་ནི་བྱིས་པའི་དུས་ཉིད་ན་རྒན་པོའི་

སྤྱོད་པས་དུས་འདའ་ཞིང་སྐྱེ་བོ་ཐམས་ཅད་ཟིལ་གྱིས་གནོན་ནུས་པ་ལ་སོགས་པའི་དཔའ་སྒམ་ཅན་ཞིག་ཡིན་ལ། སྐུ་མཆེད་གསུམ་བྱོན་པའི་ཆེ་བ་ཡིན་པས་རབ་ཏུ་བྱུང༌། ཐུགས་སྦྱོང་སོགས་ལ་གསེར་མདོག་ཅན་དུ་ཕེབས།
ཆོས་རྗེ་བདུད་འདུལ་བ་དང༌། ལྷ་དབང་པ་གཉིས་ཀྱི་སྒྲུབ་ཚུལ་ཁོ་ན་ལ་དགོན་པ་གོང་འོག་ཏུ་བཞུགས་པ་གནང༌། ཡི་དམ་ཆོས་སྐྱོང་སོགས་ཀྱི་བསྙེན་སྒྲུབ་མཚན་མ་མ་ཐོབ་བར་དུ་གནང་ཞིང༌། འཕྲིན་ལས་བསྐང་བཤགས་བསྐུལ་སོགས་མཛད་པ་ན་མར་མེ་དང་ཤ་ཆེན་གྱི་སྤོས་དུད་དང་བཤུག་པའི་བརྒྱངས་གླུ་སོགས་གཞན་རྐྱེན་ལ་མ་བལྟོས་པར་མངོན་སུམ་དུ་མཐོང་བ་སོགས་བརྗོད་དུ་མི་ལྡང་བ་བྱུང་འདུག
།སྐུ་བགྲེས་པ་གསེར་མདོག་ཅན་དུ་དགུང་ལོ་བཅུ་གསུམ་པ་ལ་ཕེབས།
སྡེ་སྣོད་གསུམ་སོགས་ལ་སྦྱངས་པ་ཕུལ་དུ་ཕྱིན་པ་མཛད་དེ་སྐྱེས་ཐོབ་དེ་ཉིད་ལ་སྟོན་གྲགས་ཆེ་བའི་ཚད་ཐུབ་པ་ཞིག་བྱུང༌། ཤངས་ཀྱི་གཡང་ལུང་པ་ཚང་མ་ལ་སེར་བསྲུངས་ཀྱི་ཞལ་བཀོད་གནང་བཞིན་པར་འདུག་པས།
འབྲུ་པ་རང་གི་ཞལ་ངོ་ཕེབས་ཕྱིན་སྲུང་ཡུལ་དེ་ལ་ལོ་དགྲ་དྲུག་གི་གནོད་པ་ཡོང་མ་མྱོང་འདུག་ཅིང༌། སྐབས་ཤིག་སྐུ་མཆེད་ཚོ་སྐུ་ཕྲས་པ་ནས།
ཨ་ནེ་ཡིན་པའི་བཙུན་མ་ཞིག་གིས་མཛད། དེ་མ་བཞུགས་པ་དང་གསེར་མདོག་ཅན་ནས་ཐུགས་སྦྱོང་མཛད་བཞིན་པར་དགུང་ལོ་ཉི་ཤུ་རྩ་བཞི་པ་ལ་གཡང་དུ་སེར་བསྲུང་ལ་ཕེབས། ཕྱི་རོལ་གྱི་ལྷ་སྲིན་སོགས་དྲེགས་བྱེད་ཐམས་ཅད་ཟིལ་གྱིས་གནོན་ནུས་པ་ཞིག་བྱུང་འདུག་པས་སྡིགས་མཛུབ་གཏད་པའམ།
དམིགས་རིམ་བཏང་བའམ། ཕུས་བཏབ་པ་ཙམ་གྱིས་བསྲུང་ཁོངས་ལ་ཡོང་བ་ལྟ་ཅི། དེ་སྐོར་གྱི་ཡུལ་ཕྱོགས་

གཞན་རྣམས་ལ་ཡང་ལོ་ལེགས་ཀྱི་འབྲུ་ཚོགས་གོང་འཕེལ་ཁོ་ན་བྱུང༌། དེ་སྐབས་ཤངས་ཀྱི་ནང་སོ་གཡང་ཆེན་པའི་བུ་མོ་བུད་མེད་ཀྱི་སྐྱོན་ཀུན་སྤངས་པ་དེ་ཉིད་ཤངས་ཀྱི་འབའ་རར་རབ་ཏུ་བྱུང༌། སེར་བསྲུང་ལ་བཞུགས་དུས།
ཕ་མེས་བརྒྱུད་པའི་སྲུང་མ་དེས་བདག་ལྟ་བུ་ཡོང་བའི་རྟེན་འབྲེལ་ཡིན་ནམ་གང་ལྟར་ཁོང་གི་བློ་སྒུལ། ཆོས་རྗེ་ཀུན་དགའ་རིན་ཆེན་པ་ལ་དད་པ་དང་སྤྲོ་བ་ཚད་མེད་བྱུང་འདུག་པས། བཙུན་མ་དེས་བསྙེན་བཀུར་ཚད་མེད་བྱས།
ལྷག་པར་འོ་སྐོལ་གྱི་འདྲེན་པ་ཡང་དག་ཞུས། སླར་གསེར་མདོག་ཅན་ལ་ཕེབས་མྱུག་པ་རབ་འབྱམས་པ། གནས་ཀྱི་སློབ་དཔོན་སྟོན་པ་བཟང་བ་དང་བཙུན་པའི་ཚད་ཐུབ་པ་ཞིག་ཡོད་པ་དེས་ཁྱོད་ལ་གཡང་དུ་ཁམས་དངས་པོ་དང་སྐྱིད་པོ་ཨེ་བྱུང་གསུང་གིན་འདུག་པས།
ཁམས་དངས་པོ་དང་སྐྱིད་པོ་རང་བྱུང་ལྷག་པར་གཡང་ཆེན་པའི་བཙུན་མས་འོ་སྐོལ་སོགས་ཀྱི་སྟེར་སྦྱིན་མང་པོ་བྱུང་ཞུས་པས།
ཨ་ལི་ཨ་ལི་ཆོས་རྗེ་ལ་འོ་སྐོལ་འདྲེན་དོན་ཡེ་མེད་དོ་གསུང་བྱུང་བས། ངོ་ཤིན་ཏུ་ཚ་བ་ངོ་ལྤགས་ད་ལྟ་ཞུས་འགྲོ་བ་སྙམ་བྱེད་པ་བྱུང་གསུང༌། དེ་ལྟ་བུའི་མཛད་པ་ནི་ཁ་ཕྱིར་ལྟས་རྣམས་ཀྱིས་བསམས་ན་ཅིར་འགྱུར་མི་ཤེས།
ནང་དོན་ལེགས་སྐྱེས་མའི་བུ་མོས། བཅོམ་ལྡན་འདས་ལ་བ་མཆོག་སྟོང་གི་འོ་སྐོལ་བཏུས་ནས་ཞུས་པས་སྐུ་ལུས་གསེར་གྱི་བསྟན་པ་ཕྱིས་པ་ལྟར་སོང་ཞེས་པ་དང༌། ཡང་དབང་བཞིའི་སྐབས་སུ་གསང་དབང་གི་སྟ་གོན་གྱི་དོང་དུ་ཡང་བྱེད་པ་ལྟར།
དེ་དུས་གསང་དབང་ཞིག་ཐོབ་པ་ཀ་འདྲ། གང་ལྟར་ཉེར་བཞི་པ་ལ་གོང་དུ་སྨོས་པ་ལྟར་ཡོན་ཏན་དུ་མ་དང་ལྡན་པའི་གཡང་ཆེན་པའི་བུ་མོ་ཆོས་འཛོམ་རྒྱལ་མོ་ཞེས་པ་རྡོ་རྗེ་བཙུན་

མོའི་རྣམ་པར་སྤྲུལ་པ་དེ་ཉིད་ཁབ་ཏུ་བཞེས་པ་གནང་བའི་སྲས་སུ་བདག་སྤུན་གསུམ་བྱུང་བའི་ཆེ་བ་བདག་ཉིད་ཡིན་པས། སྐྱོན་མེད་རྡོ་རྗེ་ཐེག་པའི་དལ་འབྱོར་གྱི་ལུས་འདི་ཉིད་ཐོབ་པར་གྱུར་ཏོ། །རྡོ་རྗེའི་ལུས་བཟང་སྐྱོན་མེད་གྲུ་གཟིངས་འདི།
།དེད་དཔོན་མཁས་པ་བརྩོན་འགྲུས་ལྕག་གིས་བསྐུལ། །རབ་མེད་གྱ་གྱུ་འཁོར་བའི་མཚོ་ལས་སྒྲོལ། །ཟག་མེད་བདེ་ཆེན་ནོར་བུའི་གླིང་དུ་ཕྱིན། །མཐའ་ཡས་ཚོགས་གཉིས་དཔལ་ལས་འཁྲུངས་པའི་སྐུ།
།བགྲང་ཡས་འགྲོ་ཀུན་ཕན་བདེ་བསྐྲུན་སླད་དུ། །བསམ་ཡས་གདུལ་བྱའི་བུང་བ་སྐྱོང་བའི་ཕྱིར། །དཔག་ཡས་ཉམས་དགའི་སྐྱེད་ཚལ་ང་རེ་སྐྱིད། །དེ་ཡང་མ་མ་དེ་ཉིད་ཀྱི་དྲི་མ་མེད་པའི་མངལ་དུ་བདག་བལྟམས་པ་ནས་བཟུང༌།
ཡུམ་ལ་སྐུ་ལུས་བཞིན་མདོག་སྔར་བས་དང་བ་དང་སྐུ་སྔར་བས་ཡང་ཞིང༌། བདེ་བའི་ཚད་ཐུབ་པ་ཞིག་དང༌། ཐུགས་དམ་འཇམ་སྡུད་བཟང་གསུམ། བླ་མ་མཆོད་ཆོག །གཏོར་མ་བརྒྱ་རྩ།
རྫོགས་ཆེན་གྱི་སྨོན་ལམ་སྟོབས་ཆེན། སྨོན་ལམ་བཞི་སྐོར། ལེ་བདུན་གསོལ་འདེབས་ལ་སོགས་པའི་ཐུགས་དམ་འཆག་མེད་མཛད་པ་ཤིན་ཏུ་སྤྲོ་ཞིང་བོགས་ཀྱང་ཆེ་བ་གེགས་ཀྱི་རྣམ་པ་སྐད་ཅིག་ཙམ་ཡང་མེད་པར་ཟླ་དགུ་ངོ་བཅུ་ཧྲིལ་རྫོགས་པ་དང༌།
ཡབ་ཀུན་དགའ་རིན་ཆེན་གྲགས་པ་རྒྱལ་མཚན་དཔལ་བཟང་པོ་ཉེར་ལྔ་པའི་དུས་མེ་མོ་ཕག་ལོ་བཙས་པ་ཡིན་ཞིང༌། མ་མ་ཉིད་ལ་བཙས་མ་ཐག་པའི་དུས་ལྟས་ཁྱད་པར་ཅན་མང་པོ་བྱུང་ཚུལ་བདག་རང་ལོ་བཅུ་ཙམ་འགྲོ་དུས་བཀའ་ལུང་གནང་གིན་འདུག་སྟེ།
ཚང་མ་དྲན་པར་ཡང་མི་འདུག །དྲན་ཚད་བྲིས་ཀྱང་སྒྲོ་བཀུར་ཆེ་བས་བཞག །གང་ལྟར་བཙས་མ་ཐག་ཧྲི་ཨཱཿདང༌། ཨོཾ་ཨོཾ་ཟེར་བ་

དང༌། ཧཱུྃ་ལ་སོགས་པས་རང་བབས་སུ་འདྲེན་པ་ཞིག་བྱུང་འདུག །བྱིས་པ་གསོ་བླ་ཞིང་སྐྱེད་ཆེ་བ་གཡུར་རྫི་ཞིང་གང་གི་ཡང་འཚེ་བ་དང་བྲལ་བ་ཞིག་བྱུང་འདུག །དེ་ནས་ཆེར་སྐྱེས་ལོ་ཡང་དྲུག་ཙམ་ལོན་འབྲི་ཀློག་སོགས་ལྔ་དྲུག་དུས་ཐེབས་མ་ཆག་ཙམ་འདི་ཤེས་པ་ཡིན།
བདུན་པའི་དུས་དྲིན་ཁྱེར་ཐབས་མེད་པའི་མ་མ་དེ་ཉིད་ཀྱིས་ཞལ་སྤན་གནང༌། རྗེ་བཙུན་ས་སྐྱ་པའི་གོང་མ་རྣམས་ཀྱི་བསྟོད་པ་ཡོངས་གྲགས་འདི་རྣམས་དང་གཞན་གོང་བསྟོད་ཁ་ཡར་དང་འཇམ་སྡུད།
སྨོན་ལམ་བཞི་སྐོར། ཤེར་སྙིང༌། ཕྱག་འཚལ་ཉེར་གཅིག་སྒྲོལ་གསོལ་དང་བཅས་པ་ཁ་ཡར་ལ་སྦྱངས་པ་བྱས། མིང་ལྷུན་གྲུབ་ཚེ་བརྟན་རྡོ་རྗེ་ཟེར་བས། ཆོས་རྗེ་ཚེ་བརྟན་རྡོ་རྗེའི་དྲུང་ཞེས་མི་རྣམས་ཀྱིས་ཡང་འབོད།
ང་རང་ཡང་དེ་གའི་ཁུར་བཞེས་བྱེད། བླ་ཚུལ་ཞིག་དེ་དུས་ནས་བྱེད་པའི་རྩིས་བྱེད། བྱིས་པ་ཡིན་ཀྱང་བདག་བླ་མ་ཡིན་ཟེར་དང་དོད་བྱེད་པ་ཞིག་ཡོད།
མགོན་པོའི་བསྐང་བ་ནག་པོ་མཆོད་རྟེན། བསྟོད་འབུམ་རྙིང་མ་རྣམས་དང༌། ཀུན་རིག །ཚེ་དཔག་མེད་ལྷ་དགུའི་ཆོ་ག །རབ་གནས་དོན་གསལ་སོགས་བླ་ཆུང་ལ་དགོས་པའི་ཆོག་སྒྲིགས་ལག་ལེན་སོགས་ཚིག་དོན་ཕྲ་རགས་ཀུན་ལ་སྦྱངས་པ་བྱས་ལག་ལེན་བྱས་པས་སྐྱེ་བ་མང་པོ་ནས་སྦྱངས་པ་ཡིན་པ་འདྲ་ཟེར་མི་བྱུང་གཞན་ལག་ལེན་མཛད་པ་འདྲ་མཐོང་བས་ཨ་མ་ཨ་མ་སྙམ་པ་མང་པོ་གདའ།
ལོ་བཅུར་སླེབས་ནས་ད་བདག་ཉིད་རབ་ཏུ་བྱུང་སྟེ་ཚེ་དང་སྒྲུབ་པ་མཉམ་པ་ཞིག་བྱེད་པས་གནང་འཚལ་ཞུས་པས།
ཡབ་ཡུམ་གཉིས་ཀྱིས་ཡང་གནང༌། དེ་ལོ་བྱེད་པའི་རྩིས་བྱས་ཀྱང་བདུད་དབང་འདྲས་ཁྱེར་ཅུང་མ་གྲུབ་བོ། །རྒྱལ་བའི་བསྟན་ལ་ལྷག་བསམ་དད་མོད་ཀྱང༌།
།སྙིགས་དུས་བདུད་

དབང་ཆེས་པས་ལོ་རུ་འགྱངས། །འོན་ཀྱང་འཁྲུལ་མེད་འཁོན་སྟོན་ས་སྐྱ་པའི། །རྗེས་སུ་འཇུག་འདོད་དལ་འབྱོར་ལུས་འདི་རྙེད། །གཉིས་པ་རྒྱལ་བའི་བསྟན་པ་ལ་རབ་ཏུ་བྱུང་ཚུལ་ལ་གསུམ་སྟེ། སོ་སོ་ཐར་པའི་སྒོར་ཞུགས་ཏེ་སྡེ་སྣོད་གསུམ་ལ་སྦྱངས་ཚུལ།
རྡོ་རྗེ་ཐེག་པ་སྤྱི་དང་བྱེ་བྲག་གི་རྒྱུད་སྡེ་མཐའ་དག་ལ་ཉན་བཤད་སྒོམ་སྒྲུབ་བྱས་ཚུལ། བྱང་ཆུབ་སེམས་དཔའི་སྤྱོད་པས་མ་གྱུར་འགྲོ་བའི་དོན་རབ་འབྱམས་བསྒྲུབས་ཚུལ་ལོ།
།དང་པོ་བཅུ་གཅིག་པ་ལ་འཇམ་དབྱངས་བསོད་ནམས་དཔལ་འབྱོར་ཞེས་བཙུན་པ་དང་གྲུབ་པ་མཆོག་གི་དབང་པོ། ཆོས་བརྒྱད་འདིར་སྣང་གི་ཉེས་པས་ནམ་ཡང་གོས་མ་མྱོང་བའི་དཔའ་བོ་དེ་ཉིད་ཀྱི་དྲུང་དུ་ལམ་ལོག་པ་ལས་ཁྱད་པར་དུ་བྱ་བ་སངས་རྒྱས་ལ་སྐྱབས་སུ་འགྲོ་བའི་ཐོག་མར་དགེ་བསྙེན་གྱི་བརྟུལ་ཞུགས་ནོས།
དེ་ནས་བཤད་པའི་རྩ་བཞི་ལ་སོགས་པའི་བསྲུང་སྡོམ་ཕྲ་ཞིང་ཕྲ་བ་ཀུན་ལ་སྤངས་བླངས་ངོ་ལྐོག་མེད་པར་བྱས།
དམ་པ་དེའི་གསུང་ནས་ལུང་བསྟན་ལྟ་བུར་དགོས། ཁྱེད་བསོད་ནམས་ཆེན་པོ་ཡོད་ཆོས་ཚུལ་ཟིན་ལ་སྒྲུབ་པ་འཕེལ་བ་གྱིས། བསྟན་པ་ལ་ཕྱོགས་འཛིན་མ་མཛད་གང་མོས་ལ་ཉམས་ལེན་མཛོད།
སྔགས་པ་ཡིན་པས་སྒྲུབ་པ་མཐར་ཕྱིན་པའི་སྔགས་འདྲེན་དགོས་གསུངས་ནས། མིང་བསོད་ནམས་ཆོས་འཕེལ་གྱིས་གསུངས། མདོར་ན་མཁར་མཐོན་པོའི་བ་གམ་འདོགས་པའི་ཐོག་མར་གནས་དེའི་འགྲམ་གཞི་འབྲུ་བ་བཞིན་དུ་རྩ་བའི་གཞི་འདི་ལེགས་པར་བཅས་པའོ།
།དེས་མཛད་པའི་ཚེ་དཔག་མེད་གྲུབ་རྒྱལ་ལུགས་ཀྱི་དབང་ཆོག །སྨན་བླའི་མདོ་ཆོག །བསྔོ་བ་སོགས་བླ་ཆུང་ལ་དགོས་པའི་སློབ་གཉེར་ཕྲན་བུ་བྱས། བཅུ་གཉིས་པ་ཕྱག་ཁྱེར་ཐལ་རྩེད་ཁོ་ནས་

གཡེངས། བཅུ་གསུམ་པ་ལ་གང་ལའང་འཇིགས་པ་མེད་པའི་ཧམ་ཅན་ཞིག་ཡིན་པས། རིན་སྤུངས་ནས་ཀརྨ་པ་མི་བསྐྱོད་རྡོ་རྗེ་སྤྱན་དྲངས་མྱུག་ཏུ་ཕེབས། རྒྱལ་ཁང་ལ་ཕྲེང་སྡེམ་གཅིག་རིམ་གཉིས་རིམ་ཡོད་པའང་མ་འཛེམས་པར་ཐལ་མར་ཕྱིན་སེང་སྦུབས་ཀྱི་ལོགས་ཤིག་ཏུ་བསྡད་པས་འབྲེལ་ཚད་དོན་ལྡན་དེ་དང་སྦྱིན་བདག་དེས་གཙོས་པའི་དཔོན་ཆེ་ཆུང་སོགས་ཀྱི་འབྲས་བུ་དོན་ལྡན་དུ་འགྱུར་ལ་རེ་བརྒྱ་འབུལ་སོགས་བསྙེན་བཀུར་མང་པོ་གདའ།
ཁོང་ཚོའི་ལྟོ་ཟ་བའི་ཆ་རྐྱེན་དུ་འཕྲལ་གྱི་སྙན་བརྗོད་ཙམ་ལ་མཁའ་འགྲོའི་དབུ་སྐྲའམ་སེང་སྦུ་ལས་གྲུབ་པ་ཡིན་ཟེར་བའི་ཞྭ་དེ་བརྒྱ་འབུལ་རེ་ལ་ཡུད་ཙམ་བཞེས་པ་ཐང་བཅུ་གསུམ་མཐོང༌།
དེ་མཐོང་གྲོལ་ཡིན་ཟེར་བ་དང་མི་བསྐྱོད་རྡོ་རྗེ་དེ་ཉིད་སྐྱེས་ཆེན་ཚད་མར་གྲུབ་པ་ཡིན་པས་མ་དད་ཅིང་མ་གུས་པ་ཅི་ཡང་མ་བྱས། གང་ལྟར་ཞྭ་དེ་མཐོང་གྲོལ་ཡིན་ན་བདག་ཀྱང་ལན་བཅུ་གསུམ་གྲོལ་རིགས་པར་གདའ་སྟེ།
རང་ཉིད་དུག་གསུམ་གྱི་བག་ཆགས་ཆེས་པས་ལན་ནམ་སྙམ། དེ་ནས་འཕགས་པ་རིན་པོ་ཆེ་ནས་བཟུང་ཡོངས་འཛིན་དུ་མས་བདག་གིར་མཛད་ཅིང་ཞབས་ཀྱིས་བཅགས་པ་དང༌། བསྟན་པ་སྔ་དར་གྱི་གཙུག་ལག་ལྕོག་རོ་ཀླུ་སྦུབས་ཀྱི་ལྷ་ཁང༌།
མྱུག་ཆོས་སྡེའི་བླ་མར་བཀོད་པའི་བཀའ་ལུང་ཕེབས། ན་སོ་དང་ཤེས་ཡོང་ཅི་ཡང་མེད་པས་ལུགས་གཉིས་ཀྱི་སྒོ་ནས་ཆོས་སྡེ་མི་ཟིན་ཚུལ་ནན་གྱིས་ཞུས་ཀྱང་མ་གྲོལ། ཡབ་ཡུམ་གྱི་བཀའ་ཡང་ཕེབས་པ་དང་བསྟུན།
འཇམ་དབྱངས་བསོད་ནམས་དཔལ་འབྱོར་གྱི་སྐུ་དྲིན་ལས། དགེ་བསྙེན་གྱི་བརྟུལ་ཞུགས་འཆང་བའི་རྡོ་རྗེ་འཛིན་པར་ཁས་བླངས། ཡོངས་འཛིན་དམ་པ་རྣམས་ཀྱི་ཞབས་སྟེགས་སེང་གེའི་ཁྲི་ལ་འཁོད།

ལུགས་གཉིས་ཀྱི་ཕྲ་རགས་ཅི་གྲུབ་བྱས་བྱིས་པ་ཧམ་ཅན་ཞིག་བདོག་པས་གང་ཡོང་བ་ཤོག་སྙམ་པའི་ཐག་ཆོད་འདི་ག་གདོང་འདེད་བྱེད་པ་མ་གཏོགས་ཆོས་བརྒྱད་དང་འབྲེལ་བའི་ལེགས་ལེགས་དེ་ཙམ་ནས་མི་ཤེས་པ་ལགས་སོ།
།སྔ་དར་བསྟན་པའི་མེ་རོ་གནས་པའི་ས། །སྐྱེས་ཆེན་དུ་མས་བྱིན་རླབས་སེང་ཁྲི་ལ། །བྱིས་པ་འཇིགས་མེད་ལོ་ནི་བཅུ་གསུམ་པ། །ལུགས་གཉིས་ཁྲིམས་ཀྱི་རྒྱལ་པོས་བཀའ་སྩལ་བསྐོས། །དགེ་མཚན་དུ་མ་འབྱུང་བའི་རྟེན་འབྲེལ་བསྒྲིགས།
།སྐུ་དྲིན་དྲན་ཀྱང་ཁྱེར་བའི་ཐབས་མ་མཆིས། །འབྲེལ་ཚད་མཐོང་བས་གྲོལ་བའི་ཀརྨ་པ། །འཁྲུལ་ཟད་སླུ་མེད་སྐྱབས་མགོན་ཁྱོད་གཅིག་པོ། །ལས་བདེ་སྡུག་འཁོར་ལོ་རྒྱུན་བསྐོར་འདི།
།ཁྱེད་ཡེ་ཤེས་རལ་གྲིས་མྱུར་དུ་ཆོད། །རྟ་གོས་སྦྱིན་བདག་གིས་བཏེག་པའི་བླ་གཟུགས་ཀྱི་ཟོལ་ཟོག །འཁོར་མང་འདུས་པ་ཡི་དབུས་ན་ཆེས་མཐོ་ཡི་མུ་ཅོར། །ལན་བརྒྱར་ཡང་ཡང་དུ་སྒྲོག་པ་མགལ་བསྡུམ་གྱི་གད་བརྒྱངས།
།ལད་མོ་འདི་ལ་ཕྱོགས་བཅུར་བཞུགས་པའི་རྒྱལ་བ་སྲས་བཅས་ཁྲེལ་མིན་ནམ། །འཇམ་དབྱངས་དཔའ་བོ་བསོད་ནམས་དཔལ་འབྱོར་ཞབས། །ཁྱོད་ཀྱི་དྲིན་ལས་ལོག་པའི་ལམ་ལས་ཐར། །ལམ་གྱི་རྩ་བ་དགེ་བསྙེན་སྡོམ་པས་ཕྱུག
།བདག་གི་དེ་རིང་རིན་ཆེན་ནོར་བུ་རྙེད། །དེ་ནས་བཅུ་བཞི་པ་ནས་བཟུང་བཅུ་བདུན་གྱི་བར་གདན་སའི་ཁུར་བྱས་བསྡད། དྲིན་གྱིས་ལན་བརྒྱར་བསྐྱངས་པའི་ཕ་མ་ཡབ་ཡུམ་གྱི་ཞབས་ཏོག་ལྷོད་མེད་བྱེད་རྩིས་བྱས།
འོན་ཀྱང་སྲེ་བ་སེ་བ་ཅུང་ཟད་ཀྱང་བྱུང་ངོ༌། །བཅོ་བརྒྱད་པ་ལ་བདག་ཚོ་རང་གི་སྦྱིན་བདག་ཡིན་པའི་སྒོ་མདུན་འོག་པ་ཞེས་པའི་ཞལ་ངོ་ཞིག་རབ་ཏུ་བྱུང༌།
དེ་ཉིད་བཟོད་པའི་གོས་དང་ཚུལ་

ཁྲིམས་ཀྱི་རྒྱན་གྱིས་རྣམ་པར་མཛེས་པ་མདོ་རྒྱུད་མ་ལུས་པའི་བང་མཛོད་རྡོ་རྗེ་འཛིན་པའི་མངའ་བདག་ཆེན་པོ་དེ་ཉིད་ཀྱི་སྟག་ལུང་སྣ་དཀར་གྱི་མཁན་པོ་གནང༌། མཚན་པཎ་ཆེན་གྲགས་པ་ཐོགས་མེད་ཅེས་པའི་ཞབས་དྲུང་དུ་བདག་གིས་སླེབ།
གཞི་སྔོན་མའི་སྟེང་དུ། གཉིས་པ་དགེ་ཚུལ་གྱི་བསླབ་པ་འདུལ་བ་ནས་གསུངས་པའི་གསོལ་བཞིའི་ཆོ་གའི་སྒོ་ནས་དགེ་ཚུལ་གྱི་སྡོམ་པ་ཐོབ། དེ་ནས་གསུངས་པའི་རགས་རྡོག་བཅུ་སོགས་བསྲུང་སྡོམ་ཕྲ་ཞིང་ཕྲ་བ་རྣམས་ལ་ཉེས་བཅས་ཕྲ་མོ་ཙམ་གྱིས་མ་གོས་ཤིང་ཐེག་ཆེན་གྱི་བྱང་ཆུབ་སེམས་དཔར་བྱས།
གནས་དེར་དམ་པ་དེའི་དྲུང་དུ་ལོ་གསུམ་བསྡད། དབུ་མ་རྩ་འགྲེལ། ཀརྨ་ཤ་ཏམ། མངོན་པ་རྩ་འགྲེལ།
བཤད་མཛོད་ཆེན་མོ། །ཕར་ཕྱིན་རྩ་འགྲེལ། བྱམས་ཆོས་སྡེ་ལྔ། བསྟན་པ་རིན་པོ་ཆེ་ལྷག་མ་མ་ལུས་པའི་ཕུང་པོ་བསྟན་བཅོས་སྡོམ་གསུམ་རབ་དབྱེ་ལ་སོགས་པ་ཕལ་ཆེར་བློ་ལ་ཟིན། ཚིག་རྐྱང་མ་ལུས་པ་ཟིན་ཡང་ཟིན།
གོ་དོན་མཐའ་གཅོད་པ་རྣམས་དམ་པ་དེའི་གསུང་ཟེར་ཕྲ་མོ་འཛིན་བློ་བྱས་ཀྱང༌། དཔག་པར་དཀའ་བའི་གསུང་གི་ཟུར་ཙམ་ཡིན་ཏེ་ནམ་མཁའི་ཁམས་ལས་བྱིས་པའི་འདོམ་གྱིས་གཞལ་བ་དང་མཚུངས་སོ།
།མདོར་ན་ཕ་རོལ་ཏུ་ཕྱིན་པའི་གཞུང་ལུགས་ལ་ཐོས་བསམ་སྦྱང་བ་བྱས་བློ་ཁ་ཡང་སྤྲོ་སྙམ་པ་བྱུང༌། དེ་ནས་ཉེར་གསུམ་པ་ལ་ཤངས་རྣམ་གླིང་དུ་དམ་པ་དེའི་ཞབས་ཕྱིར་ཕྱིན། སངས་རྒྱས་བསྟན་པའི་སྤྱིའི་སྦྱིན་བདག་རིན་སྤུངས་ནས་ཀྱིས་ཞལ་བཀོད་གནང༌།
དགོན་གསར་ཞིག་འདེབས་པ་མཛད་པའི་གནས་མིང་ལ་ཐུབ་བསྟན་གསེར་མདོག་ལྷུན་པོར་གསོལ། དེར་ལོ་གསུམ་སྡེ་སྣོད་ཀྱི་བཤད་གྲ་ཐག་ཆོད་པ་ཞིག་

བྱུང༌། དགོན་པ་དེ་གཉིས་སུ་དམ་པ་དེ་ཉིད་ཀྱི་སྐུ་དྲིན་ལ་ཕ་རོལ་ཏུ་ཕྱིན་པའི་གཞུང་ལུགས་ལ་ཐོས་བསམ་གྱི་སྒྲོ་འདོགས་ཕལ་ཆེར་ཆོད། ངའོ་སྙམ་པའི་ང་རྒྱལ་མཆོག་རབ་ལས་མཐོ་བ་སུའི་རྩར་ཡང་དཔའ་ཞུམ་མི་དགོས་ཙམ་ཞིག་བདོག
།ད་ལྟ་ནི་དགོན་པ་དེ་ལ་ལུགས་གཉིས་ཁྲིམས་ཀྱི་བྱ་བས་བོར་བའི་ཀརྨ་དགོན་གསར་ཞེས་གྲག་གོ །དེ་ནས་དམ་པ་དེ་ཉིད་ཆོས་གྲྭ་ཆེན་པོ་གསེར་མདོག་ཅན་དུ་ཤངས་པ་གྲ་ཚང་གི་སློབ་དཔོན་ལ་ཕེབས།
ཞབས་ཕྱིར་བདག་གིས་ཀྱང་ཕྱིན། ལོ་ལྔ་ཙམ་བསྡད། པོ་ཏི་ཕྱི་མ་རྣམས་ལ་སྦྱངས་པ་མཐར་ཕྱིན་པ་བྱས། དགེ་འདུན་བརྒྱ་ཕྲག་བདུན་ཙམ་གྱི་དབུས་སུ་སྐྱེས་ཐོབ་དེ་ཉིད་ལ་སྟོན་གྲགས་ཆེ་བའི་ཚད་ཐུབ་པ་ཞིག་བྱུང་ངོ༌།
།མཐའ་ཡས་སྲིད་མཚོའི་སྡུག་བསྔལ་སྐྱོབ་པའི་ཕྱིར། །རིག་གྲོལ་ལྡན་པ་བརྒྱ་ཕྲག་བདུན་གྱི་ཁྲོད། །ཕར་ཚད་འདུལ་སྡེ་ལ་སོགས་སྦྱང་ཚུལ་བྱས། །ནོར་མཆོག་བྱང་སེམས་སྡོམ་པས་རྒྱུད་ལས་ཕྱུག
།མཁས་པའི་དབང་པོ་གྲགས་པ་ཐོགས་མེད་ཞབས། །བཅུ་ཕྲག་གཅིག་དང་བསེ་རུ་ལོ་གྲངས་བསྟེན། །ཁྱོད་ཀྱི་དྲིན་ལས་ཕུང་ཁམས་ཉོན་མོངས་ལྕགས། །གསེར་འགྱུར་རྩི་ཡི་རིན་ཆེན་རོལ་པར་བསྒྱུར།
།དལ་འབྱོར་དོན་ཡོད་ཡིན་སྙམ་མི་མཚེར་གདའ། །དེ་ནས་གསུམ་པ་དགེ་སློང་ནི་ཉེར་བརྒྱད་པ་ལ་པཎ་ཆེན་ཆོས་ཀྱི་རྒྱལ་པོ་ཤཱཀྱ་མཆོག་ལྡན་དྲི་མེད་ལེགས་པའི་བློའི་ཞབས་ཁྲི་ལ་མངོན་པར་མཐོ་བའི་གདན་ས་བརྒྱད་པ་འབུམ་རབ་འབྱམས་པ་དོན་གྱི་སླད་དུ་མཚན་ནས་སྨོས་ཏེ།
གནས་བརྟན་འདུལ་བ་འཛིན་པ་དགེ་འདུན་ཉི་མ་བསྟན་པའི་རྒྱལ་མཚན་དཔལ་བཟང་པོས་མཁན་པོ་དང༌། མཁས་པའི་དབང་པོ་གྲགས་པ་ཐོགས་མེད་ཀྱིས་ལས་སློབ་

འདུལ་བ་འཛིན་པ་ཆེན་པོ་དོན་ཡོད་རྡོ་རྗེས་གསང་སྟོན་དང་གྲིབ་ཚོད་ཁ་སྐོང་སོགས་དགེ་འདུན་བཅུ་ཕྲག་གཅིག་གི་དབུས་སུ་བཀྲ་ཤིས་པའི་གཙུག་ལག་ཁང་དཔལ་ལྡན་བཀྲ་ཤིས་བརྩེགས་པར་བསྙེན་པར་རྫོགས་པ་དགེ་སློང་གི་དངོས་པོ་ཐོབ།
དེ་ནས་གསུངས་པའི་སྲུང་སྡོམ་ཉིས་བརྒྱ་ལྔ་བཅུ་སོགས་ལ་མིག་གི་འབྲས་བུའམ། ཁོག་པའི་སྙིང་ཁྲག་ལྟར་གཅེས་པ་བསྲུངས། ཉེས་བཅས་ཅུང་ཟད་ཙམ་གྱིས་མ་གོས་པར་གནོད་བ་མེད་པས།
དཀོན་མཆོག་ཞབས་དྲུང་དུ་མི་མཚེར་ཙམ་འདི་ཡིན། དེ་ནས་མདོ་ཕྱོགས་ཀྱི་སློབ་གཉེར་ཡང་ཟུར་གྱིས་བཞག །སྔར་སྦྱངས་རྣམས་ཡིད་ལ་གཅགས་ནས་འཕྲལ་དུ་འབེལ་གཏམ་བྱེད་དགོས་བྱུང་ཡང༌། མཁས་པའི་སྙན་གྲགས་འབྲུག་སྟོང་ལྡིར་བ་ལྟར་ཡོད་པ་རྣམས་ཀྱི་རྩར་དཔའ་ཞུམ་མི་དགོས་ཙམ་འདི་ཡིན།
འོན་ཀྱང་འཕྲལ་གྱི་འབེལ་གཏམ་གླེང་མོ་ཙམ་ལས་ཕམ་པ་བཞི་དང་བཅས་པའི་བསླབ་པ་ལ་སྐྱོན་གྱུར་བྱུང་ན་མི་རུང་སྙམ་སྤམ་མེ་བ་བྱས།
གང་ལྟར་སུམ་ལྡན་རྡོ་རྗེ་འཛིན་པའི་དངོས་པོ་རྒྱུད་ལ་ལྡན་པས་བསྟན་པ་ཡོངས་རྫོགས་ཀྱི་དགེ་བཤེས་སུ་བྱས་སོ། །འཁོར་བའི་ཁྱིམ་ཀུན་བཞི་མདོའི་རྩྭ་ལྟར་རྒྱབ་ཏུ་བོར་ནས་སྲས་བཅས་རྒྱལ་བའི་ཡོན་ཏན་རྗེས་སུ་དྲན།
།དྲན་པའི་མོད་ལ་ཤཱཀྱའི་བསྟན་ལ་རབ་ཞུགས་བསླབ་གསུམ་སྐྱོན་མེད་ཚུལ་ཁྲིམས་རྒྱན་གྱིས་མཛེས། །མཛེས་ཤིང་མདོ་རྒྱུད་དྲི་མེད་མ་ལུས་ཀུན་གྱིས་གསེར་སྣོད་གདམས་ངག་ནོར་བུའི་དཔལ་གྱིས་གང༌།
།གང་ཡང་པཎ་གྲུབ་དུ་མའི་ཞལ་བཅུད་ངོམས་པ་མེད་པར་བོད་ཡུལ་འགྱུར་བའི་དམ་ཆོས་མ་ལུས་ལེགས་པར་སྤྲོ། །ལེགས་ཚོགས་མ་འདྲེས་ཕྱི་ནང་རྟེན་འབྲེལ་ཀུན། །ཐོག་མར་

འཛོམས་པ་གྲགས་པ་ཐོགས་མེད་ཀྱི། །དྲིན་ལས་མ་ནོར་སྐུ་བཞིའི་རྒྱལ་སྲིད་ཆེ། །བདག་ཉིད་བསོད་ནམས་བགོ་སྐལ་ལྡན་པས་ཐོབ། །འདུལ་འཛིན་དམ་པ་དགེ་འདུན་ཉི་མ་ཡི། །ཞབས་པད་དྲི་མེད་དགེ་སློང་སྡོམ་པ་ལ།
།ཉིས་བརྒྱ་ལྔ་བཅུའི་སྤང་བྱ་དེ་བོར་བ། །དྲི་མ་ཀུན་དང་བྲལ་བའི་ལམ་གཞི་ཡིན། །གཉིས་པ་རྡོ་རྗེ་ཐེག་པ་སྤྱི་དང་བྱེ་བྲག་གི་ལས་ལ་ཉན་བཤད་སྒོམ་སྒྲུབ་བྱས་ཚུལ་ལ་བརྒྱད་དེ། ཡོངས་འཛིན་དམ་པ་བཅུ་ཕྲག་གསུམ་དང་ཟུང་གཉིས་བསྟེན་ཚུལ།
ཕུང་ཁམས་སྐྱེ་མཆེད་མ་སྨིན་པ་སྨིན་པར་བྱེད་པའི་ཡི་དམ་ཆོས་སྐྱོང་མཁའ་འགྲོ་ནོར་ལྷ་དང་བཅས་པའི་དབང་ལུང་རྗེས་གནང་གི་ཆུ་བོ་ནོས་ཚུལ། བསྐྱེད་རྫོགས་ཟུང་འཇུག་གི་ཉམས་ལེན་གཞི་ལམ་འབྲས་གསུམ་གཏན་ལ་འབེབས་པའི་འཁྲིད་ཚུལ་རྒྱ་མཚོ་ལྟར་ནོས་ནས་བསྙེན་སྒྲུབ་ལས།
མཐའ་སྦྱིན་སྲེག་གིས་བསྐང་སྟེ་ལྷག་པའི་ལྷ་མཆོག་དུ་མའི་བསྙེན་སྒྲུབ་ལས་གསུམ་གྱི་མཚན་མ་མངོན་དུ་གྱུར་པའི་གྲུབ་པའི་མཚན་མ་ཤར་ཚུལ།
འགྲོ་བ་ལྷ་མིར་བཅས་པའི་ཕྱག་དང་མཆོད་པ་སྨོན་ལམ་གྱི་རྟེན་དུ་སྐུ་གསུང་ཐུགས་ཀྱི་རྟེན་བཞེངས་ཚུལ། མགོན་མེད་སྲིད་མཚོར་འཁྱམས་པའི་ཉམ་ཐག་གི་འགྲོ་བ་མཐའ་དག་གི་དོན་རྩེ་གཅིག་ཏུ་བྱས་ཚུལ།
བརྐམ་ཆགས་ཅན་གྱི་རྟག་འཛིན་མཐའ་དག་བཟློག་པ་དང་ཚེ་སྒྲུབ་ཀྱི་མཆོག་གྱུར་སྦྱིན་པའི་ཕར་ཕྱིན་བསྐྱངས་ཚུལ། བསྟན་པ་རིན་པོ་ཆེ་སྤྱི་དང་བྱེ་བྲག་སྲིད་མཐའི་བར་དུ་རྒྱས་པར་མཛད་པའི་བཤེས་གཉེན་གྱི་ཚོགས་བསྐྲུན་ཚུལ་ལོ།
།དང་པོ་ནི། རྩོད་དུས་ཀྱི་རྒྱལ་བ་གཉིས་པ་གངས་ཅན་ལྗོངས་སུ་རྡོ་རྗེ་འཛིན་པ་ཀུན་གྱི་གཙུག་རྒྱན་མདོ་རྒྱུད་མ་ལུས་པའི་མངའ་བདག་མཁྱེན་བརྩེའི་དབང་ཕྱུག་བསྟན་

པའི་རྒྱལ་མཚན་དཔལ་བཟང་པོ། དུས་གསུམ་གྱི་རྒྱལ་བ་ཐམས་ཅད་ཀྱི་སྐུ་གསུང་ཐུགས་ཀྱི་འཕྲིན་ལས་ཀྱི་ཁ་ལོ་པ་མཁས་པ་དང་གྲུབ་པ་རིག་པ་འཛིན་པ་དུ་མའི་ཁྲི་ལ་ཞབས་ཀྱི་པདྨ་ངལ་གསོ་བའི་ཚར་ཆེན་རྡོ་རྗེ་འཆང་བློ་གསལ་རྒྱ་མཚོ།
མདོ་སྔགས་རྒྱུད་སྡེ་གསར་རྙིང་གི་བཀའ་སྲོལ་ཆུ་བོའི་རྒྱུན་བཞིན་མི་འཆད་པར་སྒྲོག་པའི་སྔགས་འཆང་ཨྱོན་སྐུ་དངོས་མངའ་རིས་རིགས་འཛིན་ཆེན་པོ། དཀྱིལ་འཁོར་རྒྱ་མཚོའི་རིགས་བདག་མཁས་བཙུན་གྲུབ་པའི་དཔའ་བོ་བྱང་གླིང་འཇམ་པའི་དབྱངས་རིན་པོ་ཆེ།
མདོ་སྔགས་རྒྱ་མཚོའི་ཕ་རོལ་ཏུ་སོན་ཅིང་ཚུལ་ཁྲིམས་ཀྱི་ཕུང་པོས་རྒྱུད་ཡོངས་སུ་མཛེས་པ་འཕགས་ནོར་བདུན་གྱིས་ཕྱུག་པའི་དགེ་འདུན་ཉི་མ།
བསམས་བཞིན་དུ་སྙིགས་དུས་ཀྱི་འགྲོ་བ་རྣམས་འདུལ་བའི་ཆེད་དུ་བྱོན་པ་ནག་པོ་སྤྱོད་པའི་སྐུའི་སྐྱེ་བ་འཇམ་མགོན་བླ་མ་དམ་པ། རྒྱལ་བ་ཐམས་ཅད་མཁྱེན་པ་རྡོ་རྗེ་འཆང་གི་གདན་ས་བདུན་པ་བླ་མ་གསུམ་གྱི་ཐུགས་ཀྱི་སྲས་མཆོག་ངོར་ཆེན་དཀོན་མཆོག་ལྷུན་གྲུབ།
རིགས་གནས་མཐར་ཕྱིན་འདུལ་འཛིན་ཀུན་གྱི་གཙུག་རྒྱན་པཎ་གྲུབ་གྲགས་པ་ཐོགས་མེད། གྲུབ་པ་ཡོངས་ཀྱི་འཁོར་ལོ་སྒྱུར་བའི་དབང་ཕྱུག་འཇམ་དབྱངས་བསོད་ནམས་དཔལ་འབྱོར།
བརྟུལ་ཞུགས་ཀྱི་སྒོ་ནས་ཕྱི་ནང་གི་མི་དང་མི་མིན་ཀུན་ལ་མི་འཇིགས་པའི་སྤོབས་པ་བརྙེས་པའི་དབང་ཕྱུག་དམ་པ་ངོར་ཆེན་དཀོན་མཆོག་དཔལ་ལྡན།
དྲི་མེད་འཁོན་གྱི་རིགས་སུ་སྐུ་འཁྲུངས་ནས་སྙིགས་དུས་ཀྱི་དམུ་རྒོད་མ་རུངས་པའི་འགྲོ་མགོན་བདག་ཆེན་བསོད་ནམས་རྒྱལ་མཚན། གཞལ་དུ་མེད་པའི་ཡོན་ཏན་རིན་པོ་ཆེའི་ཕུང་པོ་ལ་དབང་འབྱོར་བའི་མཁས་བཙུན་

དོན་ཡོད་རྡོ་རྗེ། མདོ་རྒྱུད་རྒྱ་མཚོ་ལྟ་བུའི་ཕ་རོལ་ཏུ་སོན་པའི་རིག་འཛིན་གྲུབ་མཆོག་ཀུན་དགའ་མཆོག་ལྡན། ཤེས་བྱའི་མཁའ་ལ་མཁྱེན་རབ་ཀྱི་གཟི་འོད་འབུམ་ཕྲག་འགྱེད་པར་ནུས་པའི་བདག་ཉིད་ཆེན་པོ་འདར་སྐྱིད་གཤོངས་པ་བློ་གྲོས་རྣམ་རྒྱལ།
།འཇམ་དཔལ་གཤིན་རྗེས་རྗེས་སུ་བཟུང་བའི་བྲག་དཀར་ཆུ་བཟང་པ་དཀོན་མཆོག་རྒྱལ་མཚན། གྲུབ་ཐོབ་ཐང་སྟོང་རྒྱལ་པོའི་གདུང་གསོ་བ་བསྟན་འཛིན་ཉི་མ་བཟང་པོ།
རྒྱལ་བ་གཉིས་པ་མཁྱེན་བརྩེའི་དབང་ཕྱུག་གི་རྒྱལ་ཚབ་བོ་དོང་མཁན་རིན་པོ་ཆེ་བསླབ་གསུམ་དབང་ཕྱུག །བཀའ་བརྒྱུད་བསྟན་པའི་སྒྲོན་མེ་འབྲུག་པ་གཅུང་རིན་པོ་ཆེ། འཁྲུལ་ཞིག་གྲུབ་པའི་དབང་པོ་ར་ས་འཛིན་གྱི་གདན་ས་པ་བསྟན་པ་བཟང་པོ།
ལུང་རིགས་རྒྱ་མཚོའི་མཐར་སོན་ཞིང་ཉན་གྲོལ་གྱི་ཡོན་ཏན་བསམ་གྱིས་མི་ཁྱབ་པའི་མངའ་བདག་རོང་པ་དགེ་སློང་ཆོས་བཟང་པོ། སྔགས་འཆང་གྲུབ་པའི་མངའ་བདག་ཞབས་དྲུང་མཁྱེན་བརྩེའི་དྲུང་གི་ཁུ་བོ་རྗེ་ནམ་མཁའ་རྒྱལ་བ།
ཤངས་རི་བོ་བདེ་ཆེན་བ་བླ་མ་རྣལ་འབྱོར་པ། མྱུག་པ་ཆོས་རྗེ་སྦྲུམ་ཕུ་བ། གཞན་ཡང་ཆུང་ངུའི་དུས་བླ་མའི་རྣལ་འབྱོར་དང༌། ཚེ་དབང་དང༌།
བྱིན་རླབས་ཟབ་མོ་འདྲ་ཐོབ་པའི་བླ་མ་བདུན་དང་བཅས་བསྟེན་ནས་མདོ་རྒྱུད་བསྟན་བཅོས་སོགས་གསང་སྔགས་གསར་རྙིང་བོད་ཡུལ་དུ་འགྱུར་རོ་ཅོག་གི་དམ་ཆོས་མཐའ་དག་ལ་ཕྱི་ནང་གི་སྒྲོ་འདོགས་ལེགས་པར་ཆོད་པའོ།
།སྐྱེས་ཆེན་རྣམས་ཀྱི་ཚངས་དབྱངས་རྒྱ་མཚོ་ལ། །བློ་མིག་ལྡོང་ཡང་བདུད་རྩིའི་ཆུ་ཐིགས་འཐུང༌། །ཉམས་མྱོང་རླན་གྱིས་སྦྱར་བའི་འབྲས་བུ་སྨིན། །སྐལ་བཟང་སྙན་བརྒྱུད་བདུད་རྩི་འཐུང་འདོད་རྣམས།
།རིངས་པར་

ཚུར་ཤོག་ཆོས་ཀྱི་བགོ་སྐལ་ལོང༌། །རྟོགས་འདོད་དོན་གཉེར་རྟོག་གེའི་རིག་པ་སྦྱོང༌། །ཕོ་སྒྲོབ་ཕྱོགས་ལྷུང་དེ་རྣམས་གཉིད་བྱོས་ཤིག །གཉིས་པ་ཕུང་ཁམས་སྐྱེ་མཆེད་མ་སྨིན་པ་སྨིན་པར་བྱེད་པའི་དབང་ལུང་རྗེས་གནང་ཐོབ་ཚུལ་ལ་གཉིས་ཏེ།
སྔགས་གསར་མ་དང་རྙིང་མའོ། །དང་པོ་ལ། རྣམ་གྲངས་ཀྱི་སྒོ་ནས་བརྗོད་ན། བསྟན་པ་རིན་པོ་ཆེའི་ལུས་ཡོངས་སུ་རྫོགས་པ་དཔལ་ལྡན་ས་སྐྱ་པ་ནས་བརྒྱུད་པ་དང༌། བྱང་ཆུབ་སེམས་ཀྱི་རླན་གྱིས་འགྲོ་རྒྱུན་ཐར་ལམ་དུ་ཁྲིད་པར་མཛད་པ་ཇོ་
བོ་དཔལ་ལྡན་ཨ་ཏི་ཤ་ནས་བརྒྱུད་པ་དང༌། སྒྲུབ་བརྒྱུད་ཆུ་བོའི་རྒྱུན་ལྟར་ལས་འོངས་པ་མར་པ་མི་ལ་ནས་བརྒྱུད་པ་དང༌། འོད་གསལ་ཆོས་སྐུའི་དབྱིངས་ལས་གཟུགས་སྐུ་ཐིག་ལེར་བཞེངས་པ་མཁས་གྲུབ་ཁྱུང་པོ་ནས་བརྒྱུད་པ་དང༌།
རྗེ་བཙུན་དབྱངས་ཅན་ལྷ་མོས་རྗེས་སུ་བསྐྱངས་པའི་པཎ་ཆེན་བོ་དོང་པ་ནས་བརྒྱུད་པ་དང༌། རྒྱལ་བའི་ལུང་བསྟན་ཀརྨ་རབས་བདུན་ནས་བརྒྱུད་པའི་དབང་དང༌།
གཉིས་པ་ལ་ཡང་བཀའ་མ་དང་གཏེར་མ་གཉིས་ཡོད་པ་ལས། དེ་རྣམས་ལའང་ཕ་རྒྱུད་མ་རྒྱུད་གཉིས་མེད་རྒྱུད་དེ། རྒྱུད་སྡེ་འོག་མ་སོགས་བསམ་གྱིས་མི་ཁྱབ་པ་འདུག་པ་རྣམས་སོ་སོར་བཀོད་ན་མངས་པས་འཇིགས་ཏེ་འདིར་རྟོགས་སླ་བའི་ཕྱིར་ཕྱོགས་གཅིག་ཏུ་བརྗོད་ན།
རང་ལོ་རྩ་དགུ་པ་ནས་ལོ་བཞིའི་བར་ཆོས་གྲ་དེ་ཉིད་དུ་དམ་པ་གཉིས་ཀྱི་དྲུང་དང་མྱུག་སོགས་སུ་དགེ་སྦྱོར་གང་འཕེལ་དང་སྣང་ཟོས་གང་བདེ་བྱས་བསྡད།
རང་ལོ་སོ་གསུམ་པ་ལུག་ལོ་ཟླ་བ་བཞི་པའི་གནམ་གང་ལ་དྲིན་ཁྱེར་ཐབས་མ་མཆིས་པའི་པཎ་ཆེན་ཆོས་ཀྱི་རྒྱལ་པོ་གྲགས་པ་ཐོགས་

མེད་ཆོས་དབྱིངས་སུ་གཟིམས། རྒྱལ་བའི་ཞིང་ཁམས་སུ་ཆོས་ཀྱི་ཉི་མ་མེད་པས་གདུལ་བྱའི་ཚོགས་མུན་རུམ་དུ་གྱུར་ཏོ། །འོན་ཀྱང་ཡེ་ཤེས་ཀྱི་ཟེར་ལ་རྒྱུན་འཆད་མེད་པས་གསོལ་བ་འདེབས་པ་དགའ་བ་སྙམ། ལག་ཡོད་ཀྱི་རབ་བྱུང་ཆས་ནས་བཟུང་བདོག་བཅས་ཀྱི་དངོས་པོ་ཐམས་ཅད་དུས་གཅིག་ཏུ་སྤུངས་ནས་ཀུན་ཏུ་བཟང་པོའི་མཆོད་སྤྲིན་ལྟར་བྱས་ཏེ།
དགེ་འདུན་ཚོགས་པ་ལ་ཕུལ་མང་ཇ་དང༌། རྣ་དཀར་དུ་གདུང་མཆོད་པ་རྣམས་ལ་ཇ་སྦྲེལ་སོགས་གང་བསྟབ་ཀྱི་གསོལ་བ་བཏབ།
དེ་ནས་དམ་པ་ཉིད་མ་བཞུགས་པ་དང་གང་ལའང་སྙིང་པོ་མི་འདུག་པ་ནས་སྒྲུབ་པ་སྙིང་པོར་བྱེད་སྙམ་མྱུག་ལ་ལོག །དེ་ལོ་ཞབས་དྲུང་མཁྱེན་བརྩེའི་དྲུང་དཔལ་ཞ་ལུ་གསེར་བཀང་གི་གདན་སར་ཕེབས།
དེ་ནས་ཡབ་སྲས་ལྷན་ཅིག་ཏུ་མྱུག་ལ་ཕེབས་པའི་བསུ་བ་སེར་སྦྲེངས་དཔག་ཏུ་མེད་པས་སྤྱན་དྲངས་པའི་ཕྱག་ཕྱིར་ཕྱིན། དེ་སྔ་ཡན་དུ་ཐོས་པའི་དབང་ལུང་རྗེས་གནང་སོགས་ཀྱང་སོ་སོར་ཐོབ་སྐབས་དང་བསྟུན་ནས་བཀོད་ན་མངས་པས་འཇིགས་ནས་འདིར་ཕྱོགས་གཅིག་ཏུ་བརྗོད་པ་ལ།
དེ་ལོ་དཔལ་སྦུག་རྣམ་པར་གྲོལ་བའི་རི་ཁྲོད་དུ། ཟླ་བ་བདུན་པའི་ཚེས་བཅོ་ལྔ་ལ་གསུང་ངག་རིན་པོ་ཆེ་འཛུགས་པ་གནང༌།
ཞབས་དྲུང་མཁྱེན་བརྩེའི་དབང་ཕྱུག་གིས་དབུ་མཛད་བདག་ལྟ་བུས་ཐ་ཤལ་བྱས་པའི་སྐལ་བ་བཟང་པོའི་མཆེད་པོ་བཅོ་བརྒྱད་ཀྱིས་ཟླ་བ་བདུན་གྱི་བར་ལ་གནད་དུ་དྲིལ་ནས་ཞུས་པའི་ཐོག་མར།
སྣང་བ་གསུམ་གྱི་འཁྲིད། དེ་གྲོལ་མ་ཐག་མཎྜལ་ཚོམ་བུ་ལྔ་པ་ལ་བརྟེན་པའི་བྱང་ཆུབ་ཏུ་སེམས་བསྐྱེད་པ། བརྒྱུད་པ་གཉིས་ལྡན་གྱི་ཕྱག་ལེན་ཅིག་ཏུ་བྱས་པ། དེ་རྗེས་སློབ་མ་རྗེས་འཛིན། ཀྱེ་རྡོ་རྗེ་མན་ངག་ལུགས་ཀྱི་རྒྱུ་དུས་

ཀྱི་རྡུལ་ཚོན་གྱི་དཀྱིལ་འཁོར་དུ་དབང་ཆུ་ཆེན་མོ་ལས་བཤད་པ་ལྟར་སློབ་མ་དབང་བསྐུར་བའི་དབང་སྟེགས་ཐུན་མོང་མ་ཡིན་པ་སློབ་བཤད་ཀྱི་དབང༌། བར་དུ་ལམ་གྱི་དབང༌། ཐ་མ་འབྲས་བུ་ལ་མཚམས་སྦྱོར་བའི་དབང་སྟེ་ཡབ་བཀའ་དང༌།
རྡོ་རྗེ་བདག་མེད་མ་ལྷ་མོ་བཅོ་ལྔའི་རྡུལ་ཚོན་གྱི་དཀྱིལ་འཁོར་དུ་རྒྱུ་དུས་ཀྱི་དབང༌། གསང་དབང་གི་ལམ་བདག་བྱིན་རླབས་ཀྱི་འཁྲིད་ཀྱི་ཐོག་མར་ནང་གི་བདག་མེད་མ་གཏུམ་མོའི་དྲོད་བསྐྱེད་པའི་སླད་དུ་བདག་མེད་ལྷ་མོ་བཅོ་ལྔའི་སིནྡྷུ་རའི་དཀྱིལ་འཁོར་ཆེན་པོ་བྱིན་རླབས་ཀྱི་བརྒྱུད་པ་མ་ཉམས་པ་སྟེ་ཡུམ་བཀའ་དང༌།
ལམ་ཟབ་མོ་བླ་མའི་རྣལ་འབྱོར་གྱི་འཁྲིད་ཕྱི་ནང་གི་བྱིན་རླབས།
རྣལ་འབྱོར་དབང་ཕྱུག་གི་བྱིན་རླབས་ཐུན་མོང་དང་ཐུན་མོང་མ་ཡིན་པ། བརྡ་སྟོན་གསལ་བའི་བྱིན་རླབས། བླ་མ་རིན་འབྱུང་གི་བྱིན་རླབས། ཚར་གསུམ་ཁུག་པའི་བྱིན་རླབས། རྣམ་འཇོམས་བིར་ལུགས་ཀྱི་བྱིན་རླབས་དང༌།
དེ་དག་གི་རྒྱབ་རྟེན་ཟབ་ཅིང་རྒྱ་ཆེ་བ་རྒྱ་བོད་ཀྱི་རྒྱུད་རྒྱ་གཞུང་བསྟན་བཅོས་རྣམས་ཀྱི་ལུང༌། ཚད་མ་རྣམ་བཞིའི་སྐབས་སོ་སོར་ཐུན་མོང་དང་ཐུན་མོང་མ་ཡིན་པ། བོད་ཡུལ་གྱི་མཁས་པ་དང་གྲུབ་པའི་སྐྱེས་ཆེན་རྣམས་ཀྱི་བཞེད་ལུགས་ཐ་དད་དུ།
གླེགས་བམ་ཆེ་འབྲིང་ཆུང་གསུམ་བཅུ་གཉིས་ཀྱི་ལུང་བརྒྱུད་པ་འདི་དང་འདི་ནས་བརྒྱུད་སོགས་ཐོབ་ཅིང༌། འདི་ཐོས་ཕྱིན་ལམ་ཟབ་ཟབ་གཞན་ལ་ཡིད་སྨོན་མེད་པའི་བཞེད་ཅིག་གདའ།
དེ་ནས་རང་ལོ་སོ་བཞི་པ་ནས་བཟུང་དུས་གསུམ་གྱི་རྒྱལ་བ་ཀུན་གྱི་སྤྱི་མེས་གསང་ཆེན་དམ་པ་ཆོས་ཀྱི་འབྱུང་གནས་མདོ་རྒྱུད་མ་ལུས་པའི་གླེགས་བམ་རྗེ་བཙུན་འཇམ་པའི་དབྱངས་མཁྱེན་བརྩེའི་དབང་ཕྱུག་བསྟན་པའི་རྒྱལ་

མཚན་དཔལ་བཟང་པོའི་ཞབས་དྲུང་དུ་ཀྱེ་རྡོ་རྗེ་བཀའ་བབས་རྣམ་པ་བཞིའི་དབང༌། རྒྱུད་གསུམ་གྱི་བཤད་བཀའ་འགྲེལ་ཆེན་ཀུ་མུ་ཏས་གཙོས་པའི་ཡི་གེ་མང་པོའི་ལུང༌། རྫོང་ལུགས་ཀྱི་གུར་རིགས་བསྡུས་མན་ངག་ལུགས་ཀྱི་དབང་རྡུལ་ཚོན་ལ་བརྟེན་པ་དང་བཅས་པ་ཐོབ་ཅིང་ཉམས་སུ་མྱོང་བའོ།
།དེ་ནས་རང་ལོ་སོ་ལྔ་པ་ལ་པཎ་གྲུབ་ཆེན་པོ་ཨ་བྷ་ཡས་བཀྲལ་བའི་སྟ་གོན་གཅིག་གིས་ཆོག་པའི་དབང་གི་གྲངས་ཞེ་གཉིས་དང་ཀྲྀ་ཡ་ས་མུཉྩ་ནས་ཁ་བསྐང་སྟེ་དགེ་ལེགས་སུ་བྱེད་པའི་དཀྱིལ་འཁོར་གསུམ་སྟེ་རྡོ་རྗེ་འཕྲེང་བ་རྡུལ་ཚོན་གྱི་དཀྱིལ་འཁོར་དུ་དབང་བཞི་བཅུ་ཞེ་ལྔ་ཚིག་དོན་ལག་ལེན་དང་བཅས་པ།
བདེ་མཆོག་ལོ་ནག་དྲིལ་གསུམ་རྡུལ་མཚོན་ལ་བརྟེན་པའི་དབང༌།
བདེ་མཆོག་དཀར་པོའི་བྱིན་རླབས། བདེ་མཆོག་མཁའ་འགྲོ་རྒྱ་མཚོ་སྦྱངས་པའི་ཡོན་ཏན། སྡོམ་པ་འབྱུང་བ། མཻ་ཏྲི་བཅུ་གསུམ་མ་སྟེ་ཡབ་བཀའ་དང༌། ཕག་མོ་སོ་བདུན་མ།
བཅུ་གསུམ་མ། དགུ་མ་སྟེ་ཡུམ་བཀའ་དང༌། དཔྱལ་ཨ་མོ་གྷས་མཛད་པའི་བྱིན་རླབས་སྒྲུབ་ཐབས་སོགས་ཡི་གེ་མང་པོའི་ལུང༌། ནག་པོ་གཞུང་དྲུག །བསྡུ་བ་གསུམ་པ། སྨན་ལྔར་གྲགས་པ། ས་སྐྱ་པའི་ནག་འབུམ་དང་བཅས་པའི་རྒྱ་བོད་ཀྱི་ཡི་གེ་མཐའ་ཡས་པའི་ལུང༌།
གསང་སྔགས་རྒྱུད་སྡེ་མཐའ་དག་གི་ཡང་སྙིང་ཆེས་ཤིན་ཏུ་ཟབ་པ། བདེ་ཆེན་རལ་པ་གཅིག་པ་བཅོམ་ལྡན་འདས་དཔལ་བདེ་བ་ཆེན་པོ་ལྷ་ཉི་ཤུ་ལྔའི་རྡུལ་ཚོན་གྱི་དཀྱིལ་འཁོར་དུ་དབང་ཆོག་བསྲེས་པའི་དབང་རྒྱས་པ་དང༌།
ཆོ་གའི་ལུགས་སོ་སོར་བྱས་པའི་དབང་བཞི་རེ་རེ་ལ་ཡང་དབང་བཞི་སྦྱར་བའི་རྒྱས་པ་དང༌། ཡབ་གཙོར་བྱས་ཀྱི་ཡེ་ཤེས་འཕོ་བའི་བྱིན་རླབས་རྒྱས་

པ། ཡུམ་གཙོར་བྱས་ཀྱི་བསྡུས་པ། དེ་དག་གི་རྒྱུད་རྒྱ་གཞུང་མ་ཚང་བ་མེད་པའི་ལུང༌། དེའི་ཐུན་མོང་མ་ཡིན་པའི་བཀའ་སྲུང༌། གཤིན་རྗེ་ཀཱ་ལ་དང་བི་ཀཱ་ལ་སྟེ་གཤིན་རྗེ་དམར་ནག་གི་རྗེས་གནང༌། དེའི་མན་ངག་རྒྱ་མཚོ་ལྟ་བུའི་ལུང༌།
མན་ངག་ཐམས་ཅད་རྫོགས་པའི་མཐར་རྡོ་རྗེ་སློབ་དཔོན་བདག་པོ་ཆེན་པོའི་དབང་རྒྱས་པ། མདོར་ན་བདག་གི་ཡོངས་འཛིན་དམ་པ་དཔལ་པདྨ་རྒྱལ་པོ་རྡོ་རྗེ་ཡེ་ཤེས་རྩལ་གྱིས་དཀའ་བ་དུ་མ་ཁྱད་དུ་བསད་དེ་རྒྱལ་ཁམས་ཆུ་བཞིན་དུ་མྱུལ་ནས་བཙལ་བའི་གདམས་པ་ཟབ་མོ།
།དབང་པོ་རབ་འབྲིང་ཐ་གསུམ། ཚེ་གཅིག་ལ་འཚང་རྒྱ་བའི་ལམ་ཟབ་མོ་འདི་ཉིད་ཞལ་ཤེས་ཕྲ་རགས་དང་བཅས་ཏེ། བདག་ལ་གཅིག་ཏུ་གདམས་པ་ཉམས་སུ་མྱོང་བ་ཡིན་ནོ།
།ཚད་མེད་སླུ་བ་མེད་པའི་སྐྱབས་མགོན་དེས། །ཆོས་དབྱིངས་ཐུགས་ཀྱི་བང་མཛོད་སྒོ་ཕྱེ་ནས། །མཐར་བྱེད་གདུལ་བྱའི་རེ་བ་འགེངས་པའི་ཕྱིར། །བདུད་རྩི་ལྟ་བུའི་ཆོས་དེ་ཁོ་བོས་རྙེད།
།བྱང་ཕྱོགས་བོད་ཀྱི་ཡུལ་གྲུ་གང་ནས་ཀྱང༌། །འདི་བླུག་གསེར་སྣོད་གཙང་མ་མ་རྙེད་པས། །ཕྱོགས་བཅུའི་རྒྱལ་བ་སྲས་བཅས་བཟོད་པར་བཞེས། །མི་སྨྲ་སྙིང་ནས་ཉམས་ལེན་དག་ལ་འབུང༌།
།གཞན་ཡང་རྗེ་བཙུན་མཁྱེན་བརྩེའི་ཞབས་དྲུང་དུ་རང་ལོ་སོ་དྲུག་པ་ལ་དཔལ་གསང་བ་འདུས་པ་མི་བསྐྱོད་པ་དང༌། འཇམ་པའི་རྡོ་རྗེ་དང༌། སྤྱན་རས་གཟིགས་གསུམ་རས་བྲིས་ལ་བརྟེན་པའི་དབང་དང༌།
ཟབ་ཅིང་རྒྱ་ཆེ་བའི་ཡི་གེ་མ་ཚང་བ་མེད་པའི་ལུང༌། དཔལ་དུས་ཀྱི་འཁོར་ལོའི་རཱ་འབྲོ་རྣམ་པ་གཉིས་ཀྱི་དབང་རྡུལ་ཚོན་ལ་བརྟེན་པ་བྱིས་འཇུག་དབང་བདུན། བདག་པོ་ཆེན་པོའི་དབང་དང་བཅས་པ། དེའི་བསྡུས་རྒྱུད་

འགྲེལ་པ་དྲི་མེད་འོད་སོགས་དང༌། རྒྱུད་དེ་ཉིད་ཀྱི་འགྲེལ་པའམ་ཊཱི་ཀ་དཔལ་ལྡན་བླ་མས་མཛད་པའི་གླེགས་བམ་བཞི། སེམས་འགྲེལ་སྐོར་གསུམ་སོགས་རྒྱ་བོད་ཀྱི་གསུང་རབ་མང་པོའི་ལུང༌། གཤིན་རྗེ་གཤེད་ཀྱི་སྐོར་ལ་དགྲ་གདོང་འཇིགས་གསུམ་ལ་བཅུ་གསུམ་རེ་རེའི་རྡུལ་ཚོན་ལ་བརྟེན་པའི་དབང་བཞི་ཟབ་མོ་རེ་དང༌།
འཇིགས་བྱེད་རོ་ལངས་བརྒྱད་ཀྱིས་བསྐོར་བ། དཔའ་བོ་གཅིག་པ་ཕྱག་མཚན་གྱིས་བསྐོར་བ་དང༌།
ཞང་སྐྱོ་གཉིས་ཀྱི་ལྷ་བཅུ་བདུན་མ་དང༌། འཇམ་དཔལ་ཞི་ཁྲོ་ཞེ་དགུ་མའི་རྡུལ་ཚོན་ལ་བརྟེན་པའི་དབང་བཞི་དང༌། གཤེད་དམར་ལྷ་བཅུ་གསུམ་མ། ལྔ་མ། དགུ་མ་དང་བཅས་པའི་དབང་དང༌། དེ་རྣམས་ཀྱི་རྒྱུད་རྒྱ་གཞུང་བསྟན་བཅོས་རྒྱ་བོད་ཀྱི་ཡི་གེ་མཐའ་ཡས་པའི་ལུང༌།
རྒྱུད་རྒྱལ་རྟོག་པ་བདུན་པའི་འགྲེལ་པ་ཟབ་མོ་བཞི་ཙམ་དང༌། འབྲི་གུང་དཔལ་འཛིན་གྱི་གསུང་རབ་པོད་ཁ་ཡོངས་རྫོགས་ཤིག་དང༌། གཞན་ཡང་ཤིན་ཏུ་སྤྲོས་པ་མེད་པའི་འོད་གསལ་འཆར་བའི་བྱིན་རླབས།
བདུད་རྩི་བྱིན་རླབས། གཤིན་རྗེ་མཐར་བྱེད་དམར་པོ་རྣལ་འབྱོར་བཞིའི་བྱིན་རླབས། བདུད་རྩི་ལྷ་མོ་འོད་འཛིན་མ་དཀར་མོའི་བྱིན་རླབས།
འཁྲུལ་འཁོར་གྱི་བྱིན་རླབས། ཕྱི་རྫས་ཀྱི་བྱིན་རླབས། བཟློག་པའི་བྱིན་རླབས། རྣམ་རྟོག་འོད་གསལ་འཆར་བའི་བྱིན་རླབས་དང་གཤིན་རྗེ་དམར་པོའི་བྱིན་རླབས་སོགས་རྒྱ་བོད་ཀྱི་ཡི་གེ་ལྷག་ཆད་མེད་པའི་ལུང༌།
དཔལ་སཾ་བུ་ཊའི་དབང་རྡུལ་ཚོན་ལ་བརྟེན་པ་དང༌། དཔལ་ཕྱག་ན་རྡོ་རྗེ་འཁོར་ལོ་ཆེན་པོ་ལྷ་བཅོ་བརྒྱད་ཀྱི་དབང་དམར་ཆོས་རྒྱལ་གྱིས་མཛད་པའི་སྒྲུབ་དཀྱིལ་གྱི་སྟེང་ནས་རྡུལ་ཚོན་ལ་བརྟེན་པའི་དབང་དང༌།
དཔལ་ཕྱག་ན་རྡོ་རྗེ་ལྷ་དགུའི་དབང་རྡུལ་ཚོན་ལ་

བརྟེན་པ་དང༌། དཔལ་ཕྱག་ན་རྡོ་རྗེ་ཨུ་ཙརྻའི་རྗེས་གནང་རིག་གཏད་དང་དྲག་པོའི་མེ་དབང་དང་བཅས་པ། རྒྱུད་ལེའུ་དགུ་པ། བཅུ་དྲུག་པ། ཉེར་ལྔ་པ་སོགས་རྒྱ་གཞུང་བསྟན་བཅོས་མང་པོའི་ལུང༌། འཁོར་ལོ་ཆེན་པོའི་རྩ་རྒྱུད་བཤད་རྒྱུད།
དེ་དག་གི་དགོངས་འགྲེལ། འགྲེལ་པ་རྡོ་རྗེའི་མྱུ་གུ་སོགས་གསུང་རབ་ཇི་སྙེད་པའི་ལུང༌། གཞན་ཡང་ཕྱག་རྡོར་ཆེ་བ་རྣམ་པ་བརྒྱད་ཀྱི་རང་གཞུང་སོ་སོའི་རྒྱ་བོད་ཀྱི་བསྟན་བཅོས་མ་ཚང་བ་མེད་པའི་ལུང་སོགས་ཚིག་དོན་ལག་ལེན་ཕྲ་རགས་ཀུན་ལ་ཡིད་ཆེས་མ་རྙེད་བར་དུ་སྦྱངས་ཤིང་ཐོས་སོ།
།ཨ་ཧོ་རྩ་བརྒྱུད་རབ་འབྱམས་ཀྱི་སྤྱི་གཟུགས། །ཕུལ་ཕྱིན་ཟས་གཙང་གི་སྲས་པོ།
།ཇི་སྙེད་དཀྱིལ་འཁོར་གྱི་རིགས་བདག །གར་མཁན་མཁྱེན་བརྩེ་ཡི་དབང་པོ། །རབ་འབྱམས་རྒྱལ་བ་ཡི་དཀྱིལ་འཁོར། །གྲངས་མེད་ཐོས་པ་འདི་བསམས་ཚེ། །ལན་བརྒྱར་ཐལ་སྦྱར་གྱི་འདབ་འཕྲེང༌། །བཅུ་གསུམ་ས་ལམ་གྱི་གོ་འཕང༌།
།མ་རེག་བར་དུ་རང་འདོད་དོ། །ཆོས་ཕུང་བརྒྱད་ཁྲི་ཡི་བཞི་སྟོང༌། །རྒྱ་བོད་པཎ་གྲུབ་ཀྱི་ཞལ་བཅུད། །ཡོངས་རྫོགས་བདག་བློ་ཡི་བུམ་བཟང༌། །མ་ལུས་ཁེངས་པ་ཡི་འབྲས་བུ། །སྐལ་ལྡན་བློ་གསལ་གྱི་རེ་འདོད།
།སྲིད་མཐར་སྐོང་བ་འདི་ངོ་མཚར། །གཞན་ཡང་དཔལ་ལྡན་ས་སྐྱ་པའི་ཡབ་མེས་ཀྱི་ཕ་ཆོས་གསང་སྔགས་སྔ་འགྱུར་གྱི་སྙིང་པོ་ཡང་ཕུར་ཞེས་ཉི་ཟླ་ལྟར་གྲགས་པ་ལས། སངས་རྒྱས་ཐམས་ཅད་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་མཆོག་དཔལ་ཆེན་ཁྲག་འཐུང་ཧེ་རུ་ཀ
།ཡང་དག་ལྔ་བཅུ་རྩ་བརྒྱད་ཀྱི་རྡུལ་ཚོན་གྱི་དཀྱིལ་འཁོར་དུ་ཐུན་མོང་གི་དབང་བཞི་དང༌། ཐུན་མོང་མ་ཡིན་པ་ཟླ་གམ་གཅིག་པའི་དབང་དང༌།
དཔལ་རྡོ་རྗེ་

ཕུར་པའི་དབང་རྡུལ་ཚོན་ལ་བརྟེན་པ་དང༌། དེ་དག་གི་སྒྲུབ་ཐབས་ལ་ཚོགས་སོགས་ཡི་གེ་ཐོར་བུའི་ལུང༌། རྗེ་བཙུན་འཇམ་པའི་དབྱངས་ཨ་ར་པ་ཙ་ན་ལྷ་ལྔ་དང༌། རྡོ་རྗེ་རྣམ་པར་འཇོམས་པ་གྲུབ་ཆེན་མ་ཎི་བཛྲ་གྱི་ལུགས་ལྷ་བཅུ་དགུའི་དབང༌།
རྗེ་བཙུན་འོད་ཟེར་ཅན་མ་ལྷ་ལྔའི་དབང༌། ཚེ་དཔག་མེད་ལྷ་དགུའི་དབང༌། རྗེ་བཙུན་མི་འཁྲུགས་པ་ལྷ་དགུའི་དབང་རྣམས་རས་བྲིས་ལ་བརྟེན་པ་དང༌། ཕྱག་ན་རྡོ་རྗེ་གསང་བ་བསྟན་པའི་རྒྱུད་ལ་བརྟེན་ནས་སློབ་དཔོན་ཀླུ་སྒྲུབ་ཞབས་ཀྱིས་བཀྲལ་བའི་ཕྱག་རྡོར་གཏུམ་ཆེན་ལྷ་ཉི་ཤུ་རྩ་གཅིག་གི་དབང་རྡུལ་ཚོན་ལ་བརྟེན་པ་དང༌།
བཅོམ་ལྡན་འདས་མ་སྲུང་བ་ལྷ་ལྔ་བཅུ་རྩ་གཅིག་གི་དབང་ལོ་ཆེན་རིན་ཅེན་རྣམ་རྒྱལ་བའི་སྒྲུབ་དཀྱིལ་གྱི་སྟེང་ནས་རྡུལ་ཚོན་ལ་བརྟེན་པ་དང༌།
ཚེ་དཔག་མེད་འཆི་མེད་རྔ་སྒྲའི་དབང༌། རས་ཆུང་པ་ནས་བརྒྱུད་པའི་ཚེ་དཔག་མེད་ལྷ་སྟོང་གི་དབང༌།
ལྷ་སོ་བདུན་མའི་དབང༌། ལྷ་བཅུ་གསུམ་མའི་དབང༌། ལྷ་གཅིག་བུམ་གཅིག་ཚེ་ཟན་ཚེ་ཆང་ལ་བརྟེན་པའི་དབང༌། ལྷ་གཅིག་ཚེ་རིལ་རིགས་ལྔ་ལ་བརྟེན་པ་དཀྱིལ་འཁོར་སྒོ་གཅིག་དང་བཅས་པའི་དབང༌། མ་ཧཱ་མཱ་ཡཱ་རྒྱུད་སྟོང་ཕྲག་བཅུ་གཉིས་པ་ལས་གསུངས་པའི་ཁྲོ་བོའི་རྒྱལ་པོ་རེག་ཚིག་ལྷ་བཅུ་གསུམ་གྱི་དབང་རྡུལ་ཚོན་ལ་བརྟེན་པ་དང༌།
མཆོག་གི་སྒྲོལ་མ་རལ་གཅིག་མ་ནག་མོའི་ལུས་དཀྱིལ་གྱི་དཀྱིལ་འཁོར་དུ་དབང་བཞི་དང༌།
རྗེ་བཙུན་སྒྲོལ་མ་ལྷ་བཅུ་བདུན་གྱི་དཀྱིལ་འཁོར་དུ་དབང་དང༌། རྡོ་རྗེ་སྒྲོལ་མ་ལྷ་ཉི་ཤུ་རྩ་ལྔའི་ལུས་དཀྱིལ་གྱི་དཀྱིལ་འཁོར་དུ་དབང་དང༌། དེ་དག་གི་ཉེ་བར་མཁོ་བའི་སྒྲུབ་ཐབས་ལས་ཚོགས་རྒྱ་གཞུང་བསྟན་བཅོས་སོགས་ཡི་གེ་མང་པོའི་ལུང༌།
གཞན་ཡང་རང་ལོ་

སུམ་ཅུ་རྩ་བདུན་པའི་དུས་ཆོས་ཀུན་རྨི་ལམ་སྒྱུ་མར་སྟོན་པའི་ཟབ་ཆོས་ཡེ་ཤེས་ཀྱི་མཁའ་འགྲོའི་ཐུགས་བཅུད། ཚེ་གཅིག་ལ་འཚང་རྒྱ་བའི་ཉེ་ལམ། བྱིན་རླབས་ཀྱི་བརྒྱུད་པ་མ་ཉམས་ཤིང༌། དངོས་གྲུབ་ཀྱི་གཟི་འོད་མ་ཡལ་བ་ཤངས་པ་བཀའ་བརྒྱུད་དུ་གྲགས་པའི་ཐུགས་བཅུད་ཐོབ་པ་ལ།
སྨིན་བྱེད་གཙོ་བསྡུས་བདེ་མཆོག་གཙོ་བོར་གྱུར་པའི་རྒྱུད་སྡེ་ལྔའི་དབང༌། བདེ་མཆོག་ལྷ་ལྔའི་དབང་བཞི་ལུས་ལ་སྒྲིགས་པའི་དབང་རེ་དང༌།
དབང་བཞི་བྱིན་རླབས་ཀྱི་ཚུལ་དུ་བསྐུར་བའི་སྒྱུ་ལུས་དབང་མོ་ཆེས་གཙོས་པའི་དབང་སུམ་ཅུ་རྩ་གཉིས་ཚིག་དོན་ལག་ལེན་དང་བཅས་པ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་གྲི་གུག་ལྷ་ལྔ།
ལྷ་བརྒྱད། ལྷ་བཅུ་གཉིས་མ་རྣམས་ཀྱི་དབང་རྡུལ་ཚོན་ལ་བརྟེན་པ་རྒྱ་གཞུང་ལུགས་དང༌། ནག་པོ་ཆེན་པོ་གྲི་གུག་ལྷ་ལྔ་ཐུན་མོང་མ་ཡིན་པ་སྙན་བརྒྱུད་ལུགས། སིནྡྷུ་རའི་དཀྱིལ་འཁོར་ལ་བརྟེན་པའི་དབང་བཞི་དང༌།
ནག་པོ་ཆེན་པོ་ཞང་ལུགས་ལྷ་བཅུ་བདུན་གྱི་དབང་མཐུ་སྟོབས་ཀྱི་དབང་ཕྱུག་རྡོ་རྗེ་གྲགས་ཀྱི་ཁྱད་ཆོས་སྔོན་བྱུང་རྣམ་གསུམ་ལས། དཔལ་མགོན་པོ་མངོན་པར་འབྱུང་བའི་རྒྱུད་ཀྱི་རྒྱལ་པོ་ཆེན་པོ།
།ལེའུ་ལྔ་བཅུ་རྩ་གཉིས་པར་གསུངས་པའི་རྡོ་རྗེ་ནག་པོ་ཆེན་པོ་ཞལ་བཞི་ཕྱག་བཅུ་དྲུག་པ་ཡུམ་ལྷ་མོ་བརྒྱད་ཀྱིས་བསྐོར་བ། ནག་པོ་ཆེན་པོ་ཞལ་བཞི་ཕྱག་བཅུ་གཉིས་པ་ལྷ་མོ་བཞིས་བསྐོར་བ།
ཞལ་གསུམ་ཕྱག་བརྒྱད་པ་ལྷ་མོ་བཞིས་བསྐོར་བ། ནག་པོ་ཆེན་པོ་དགའ་བྱེད་དབང་ཕྱུག་ཞལ་གསུམ་ཕྱག་དྲུག་པ་ལྷ་མོ་བཞིས་བསྐོར་བ། ནག་པོ་ཆེན་པོ་ཞལ་གཅིག་ཕྱག་བཞི་པ་གྲུབ་པ་ཐོབ་པའི་རྣལ་འབྱོར་གཉིས་ཀྱིས་བསྐོར་བ།
ཞལ་གཅིག་ཕྱག་གཉིས་པ་ལྷ་མོ་

བཞིས་བསྐོར་བ་རྣམས་ཀྱི་དབང་རས་བྲིས་ལ་བརྟེན་པ་དང༌། དེ་དག་གི་སྐུ་གསུང་ཐུགས་ཀྱི་རྗེས་གནང་ཟབ་མོ་རེ་དང་བཅས་མ་འདྲེས་ལ་ཡོངས་སུ་རྫོགས་པ་དང༌། མངོན་དཀྱིལ་ལས་ཚོགས་ཡི་གེ་མང་པོའི་ལུང༌། རྗེ་བཙུན་ས་སྐྱ་པ་ཡབ་སྲས་ཀྱི་ཐུགས་དམ་གྱི་སྙིང་པོ་དམར་མོ་སྐོར་གསུམ་ལ་པཎ་གྲུབ་ཆེན་པོ་ནཱ་རོ་ཏ་པས་བཀྲལ་བའི་ནཱ་རོ་མཁའ་སྤྱོད་ཅེས་ཉི་ཟླ་ལྟར་གྲགས་པའི་སིནྡྷུ་རའི་དཀྱིལ་འཁོར་ཆེན་པོར་སློབ་བཤད་ཀྱི་བྱིན་རླབས་ཟབ་མོ་དང༌།
སྒྲུབ་ཐབས་ནཱ་རོ་པས་མཛད་པ་སོགས་དང༌། ཡབ་དང་ཐུན་མོང་བའི་འཁྲིད་ཡིག་རྗེ་བཙུན་གྱིས་མཛད་པ་སོགས་མཁའ་སྤྱོད་སྒྲུབ་པ་ལ་རྒྱ་བོད་ཀྱི་ཡི་གེ་མ་ཚང་བ་མེད་པའི་ལུང༌།
རྒྱལ་ཆེན་ཨིནྡྲ་བྷཱུ་ཏིས་བཀྲལ་བའི་ཨིནྡྲ་མཁའ་སྤྱོད་དམ། ཕག་མོ་ཞལ་གཉིས་མའི་བྱིན་རླབས་སིནྡྷུ་ར་ལ་བརྟེན་པ་དང༌། ཕག་དཀར་ཤེས་རབ་གསལ་བྱེད་ཀྱི་བྱིན་རླབས། བླ་མ་དཔྱལ་ལོ་ཙཱ་བའི་ཁྱད་ཆོས་རྡོ་རྗེ་རྣལ་འབྱོར་མ་ཞལ་གཉིས་མ།
དབུ་བཅད་མ། དོན་གྲུབ་མ་རྣམས་ཀྱི་བྱིན་རླབས་ཟབ་མོ་རེ་དང་ཕག་མོ་ཤེས་རབ་སྣང་བའི་སིནྡྷུ་རའི་དཀྱིལ་འཁོར་དུ་བྱིན་རླབས། ཕག་མོ་མངོན་པར་འབྱུང་བའི་རྒྱུད་ལས་གསུངས་པའི་རྡོ་རྗེ་རྣལ་འབྱོར་མ་ལྷ་མོ་སུམ་ཅུ་སོ་བདུན་མའི་དབང་རས་བྲིས་ལ་བརྟེན་པ་དང༌།
དེ་རྣམས་རང་རང་གི་སྒྲུབ་ཐབས་ལས་ཚོགས་པོད་ཆུང་རེ་རེའི་ལུང༌། ཐུན་མོང་བསྒྲུབས་པས་མཆོག་ཞར་ལ་འབྱུང་བ་དམར་པོ་སྐོར་གསུམ་བཞེད་པ་མི་མཐུན་པ་མང་དུ་འདུག་མོད།
འདི་བར་བརྒྱུད་པའི་གཙོ་བོ་བདག་ཆེན་རྡོ་རྗེ་འཆང་ཆེན་པོ་ཡབ་སྲས་ཀྱི་དགོངས་པ་ལྟར་རྗེ་བཙུན་རིགས་བྱེད་མ། ཁྲོ་བོ་འདོད་པའི་རྒྱལ་པོ།
།ཚོགས་བདག་བགེགས་ཀྱི་རྒྱལ་པོ་གསུམ་ལ་བཞེད་ལ། དེ་ལ་དཔལ་ཀྱེ་རྡོ་རྗེའི་རྩ་བཤད་ཀྱི་རྒྱུད་དང༌།

ཀུ་རུ་ཀུལླེའི་རྟོགས་པ་ལས་གསུངས་པའི་རྗེ་བཙུན་རིགས་བྱེད་མ་དཔའ་མོ་གཅིག་པའི་རྗེས་གནང་ཐུན་མོང་དང་ཐུན་མོང་མིན་པ། ཁམས་གསུམ་དབང་སྡུད་དཔལ་ཚོགས་ཀྱི་བདག་པོ་དམར་ཆེན་བཅུ་གཉིས་པའི་ཐུན་མོང་གི་རྗེས་གནང༌།
ཐུན་མོང་མ་ཡིན་པའི་རྗེས་གནང༌། ཁྱད་པར་གྱི་རྗེས་གནང་ཟབ་མོ། །ཞར་བྱུང་ཇོ་བོ་རྗེའི་གདམས་པ་ཚོགས་བདག་དཀར་པོ་ཕྱག་བཞི་པའི་རྗེས་གནང༌། ཚོགས་བདག་ཆགས་པའི་རྡོ་རྗེ་ཞལ་གསུམ་ཕྱག་དྲུག་པ་ལྷ་བཞིའི་རྗེས་གནང༌།
ཀག་ཆོལ་འདོད་པའི་རྒྱལ་པོའི་རྗེས་གནང་ཐུན་མོང་དང་ཐུན་མོང་མིན་པ། གཉན་ལོ་ཆེན་པོའི་དབང་གི་ལྷ་དམར་ཆུང་མ་སྐོར་གསུམ་ལ་དཔལ་མོ་སྙིང་གི་གསེར་ཐག་ཅན་གྱི་རྗེས་གནང༌།
དབང་གི་ལྷ་མོ་ཏི་ནུ་མའི་རྗེས་གནང༌། ནོར་རྒྱུན་མ་དམར་མོ་ཞལ་གཅིག་ཕྱག་གཉིས་མའི་རྗེས་གནང་དང༌། དེ་དག་གི་ལས་ཚོགས་ཀྱི་དཀར་ཆག་ཚར་ཆེན་རྡོ་རྗེ་འཆང་གིས་མཛད་པའི་ནང་ལྟར་ཡིག་ཆུང་ཞལ་ཤེས་དང་བཅས་པའི་ལུང༌།
རྗེ་བཙུན་ས་སྐྱ་པའི་བཀའ་སྲུང་དཔལ་དུར་ཁྲོད་བདག་པོ་ཡབ་ཡུམ་གྱི་རྗེས་གནང༌། བཀའ་སྲུང་དབང་པོ་དཀར་བདུད་ལྕམ་དྲལ་གྱི་རྗེས་གནང༌། དུར་ཁྲོད་བདག་པོའི་རྒྱུད་གསང་བ་སྙིང་གི་འཁོར་ལོ་ལེའུ་བརྒྱད་པ།
པཎྜི་ཏ་བཻ་རོ་ཙ་ན་རཀྵི་ཏ་ལས་བརྒྱུད་པ་འཛིམ་ལོ་ཙཱ་བའི་འགྱུར་བ་སོགས་རྒྱ་བོད་ཀྱི་ཡིག་སྣ་བཅུ་དྲུག་གི་ལུང༌། དཀར་མོའི་ཉི་ཟླའི་བསྙེན་པའི་ཡི་གེ་སོགས་ཡི་གེ་ལྔ་དང༌།
བདུད་རྒྱལ་གྱི་རྒྱུད་ལེའུ་བདུན་པ་སོགས་ཡི་གེ་སྣ་བཅུ་གཉིས་ཀྱི་ལུང༌། ཀྱེ་རྡོ་རྗེའི་རྩ་བཤད་ཀྱི་རྒྱུད་དང་རྟོག་པ་ལས་གསུངས་པའི་ཀུ་རུ་ཀུལླེའི་ཐུན་མོང་མ་ཡིན་པའི་དབང་དང༌།
གྲུབ་ཆེན་ཌོམྦྷི་ཧེ་རུ་ཀ་ནས་བརྒྱུད་པའི་ཀུ་རུ་ཀུལླེ་ལྷ་ལྔ་སིནྡྷུ་ར་

ལ་བརྟེན་པ་དབང་བཞི་བྱིན་རླབས་ཚུལ་དང༌། དེ་དག་གི་ལས་ཚོགས་ཀྱི་ལུང༌། གཞན་ཡང་བ་རི་རིན་ཅེན་གྲགས་ཀྱིས་བསྒྱུར་བའི་སྒྲུབ་ཐབས་བརྒྱ་རྩར་གྲགས་པ་ལ། སྒྲུབ་ཐབས་ཟུང་དང་བཅས་པ་གོ་དྲུག་བཞུགས་པའི་རྗེས་གནང་བརྒྱད་ཅུ་ཐམ་པ།
པཎ་གྲུབ་ཆེན་པོ་ཨབྷ་ཡཱ་ཀ་རས་བཀྲལ་བའི་རྒྱལ་མཚོ་ལ། སྒྲུབ་ཐབས་ཉིས་བརྒྱ་དང་བཞི་བཅུ་བཞུགས་པ་ལ། རྗེས་གནང་བརྒྱ་དང་བཅུ་ལུང་དང་བཅས་པ། སྣ་ཚོགས་ཡུམ་གྱི་རྗེས་གནང་ཀུ་རུ་ཀུལླེ་གསང་སྒྲུབ་ལྷ་ལྔའི་རྗེས་གནང་དང་བཅས་པ།
ཀུན་རིག་སོགས་སྦྱོང་རྒྱུད་ཀྱི་དཀྱིལ་འཁོར་བཅུ་གཉིས་རས་བྲིས་ལ་བརྟེན་པའི་དབང་དང་ཡི་གེ་མང་པོའི་ལུང༌། གཞན་ཡང་རང་ལོ་སོ་བརྒྱད་པ་ལ་དཔལ་རྡོ་རྗེ་ནག་པོ་ཆེན་པོའི་མན་ངག་ཚད་མ་སྙན་བརྒྱུད་བཞིའི་བར་མ་ཆད་པའི་གདམས་པ་རྒྱ་མཚོ་ལྟ་བུ་ཐོས་པ་ལ།
བཀའ་བབས་བཞི་པའི་དང་པོ་སློབ་དཔོན་རྣལ་འབྱོར་གྱི་དབང་ཕྱུག་བིརཱུ་པ་ནས་བརྒྱུད་པའི་ནག་པོ་ཆེན་པོ་དཔའ་བོ་གཅིག་པའི་རྗེས་གནང༌།
གཉིས་པ་རྡོ་རྗེ་གདན་པ་ལས་བརྒྱུད་པའི་སྒྲུབ་ཐབས་ཀུན་ལས་བཏུས་ཀྱི་མགོན་རྐྱང་གི་རྗེས་གནང༌། གསུམ་པ་ཁ་ཆེན་པཎ་ཆེན་ནས་བརྒྱུད་པའི་གསང་སྒྲུབ་སྤུ་གྲི་སྐོར་གསུམ།
བཞི་པ་མལ་ལོ་ནས་བརྒྱུད་པ་འདི་ལ་བཀའ་བབས་གཉིས་སམ་དོན་གྱིས་བཞི་དང་ལྡན་པ་སྙིང་པོའི་མན་ངག་ཟབ་ཅིང་རྟོགས་པར་དཀའ་བ་འུར་བརྒྱངས་ཅན་གྱི་མཁས་གྲུབ་ཕལ་གྱི་རྣ་བའི་སྤྱོད་ཡུལ་དུ་མ་གྱུར་པའི་གསང་ཆེན།
རྗེ་བཙུན་ས་སྐྱ་པའི་གདུང་བརྒྱུད་རིམ་པར་ཆིག་བརྒྱུད་དུ་བཞུགས་པའི་སྙན་བརྒྱུད་རིན་པོ་ཆེའི་སྐོར་ལ། ཆུ་བོའི་རྒྱུན་དང་འདྲ་བའི་བཀའ་མ་ནུབ་པའི་ཐོག་མར་ཐུན་མོང་བ་ལྕམ་དྲལ་སྔགས་ཏེ་སྒྲུབ་པ་དང༌།
ཐུན་མོང་མ་ཡིན་པ་མཁའ་

འགྲོ་ལྷ་བརྒྱད་སྦྲགས་ཏེ་སྒྲུབ་པའི་རྗེས་གནང༌། ལྷ་མགོན་བཅུ་གཉིས་མའི་རྗེས་གནང༌། ཁྲོ་བོའི་བཅུའི་རྗེས་གནང༌། ཟངས་གྲི་ཅན་རྣམ་པ་གཉིས་ཀྱི་རྗེས་གནང༌། པུ་ཏྲ་མིང་སྲིད་གི་ཟུར་བཀའ། བྲན་བདུད་ཀྱི་རྗེས་གནང་ཐུན་མོང་དང་ཐུན་མོང་མ་ཡིན་པ་བཀའ་གཏད་དང་བཅས་པ།
ལྷ་བརྒྱད། ལྷ་དགུ། ལྷ་བཅུ་གཉིས་མ་རྣམས་ཀྱི་ཐུན་མོང་མ་ཡིན་པའི་རྗེས་གནང་ཟབ་མོ་རེ་རེ་དང༌། རྫོང་ཆུང་པ་ནས་བརྒྱུད་པའི་ལྕམ་དྲལ་དང༌།
མཁའ་འགྲོ་ལྷ་བརྒྱད་ཀྱི་རྗེས་གནང༌། དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་འཇིགས་བྱེད་ཁྲག་འཐུང་དུད་པའི་སོལ་བ་ཅན་གྱི་རྗེས་གནང་ཐུན་མོང་དང་ཐུན་མོང་མིན་པ། གསང་སྒྲུབ་ཀྱི་རྗེས་གནང་ནན་ཆགས་མར་གྲགས་པ།
གྱི་ལྗང་ལུགས་མགོན་པོ་བཅུ་བདུན་མའི་སྐུ་གསུང་ཐུགས་ཀྱི་རྗེས་གནང་བཟླས་ལུང་དང་བཅས་པ། ཕྱི་སྒྲུབ་ཐུན་མོང་བ་གཙོ་བོར་སྟོན་པ་མེ་འབར་མའི་གླེགས་བམ།
དེར་མ་འཐུས་པའི་ཟབ་གནད་ཐོར་བུ་བ་རྣམས་དང་ངོར་པའི་གསེར་པོད། རྫོང་ཆུང་བ་སོགས་ཀུན་གྱི་ཟབ་ཆོས་པོད་ཁ་གཅིག་ཏུ་མཛད་པའི་ཁ་སྐོང་གླེགས་བམ། ནང་རྡོ་རྗེའི་ལུགས་ལ་གནད་དུ་བསྣུན་པ་དང་གསང་བ་སེམས་ཀྱི་གཞི་ཐོག་ཏུ་ཟག་མེད་བདེ་ཆེན་གྱི་མགོན་པོ་ཟུང་འཇུག་རྡོ་རྗེ་འཛིན་པ་ཚེ་འདིར་བྱེད་པའི་ཐབས་སྙན་བརྒྱུད་གླེགས་བམ།
ནག་པོ་ཆེན་པོ་གཤིན་རྗེ་ལྟར་སྒྲུབ་པ་གྱི་ལྗང་ལུགས་ཕྱི་ནང་གསང་གསུམ་གྱི་གདམས་སྐོར་མ་ལུས་པའི་གླེགས་བམ།
འཇིགས་བྱེད་ཁྲག་འཐུང་དུད་སོལ་མའི་ཕྱི་ནང་གསང་གསུམ་གྱི་མན་ངག་ཤིན་ཏུ་ཟབ་པའི་གླེགས་བམ་སྟེ་ཀུན་གྱི་དཀར་ཆག །ཚར་ཆེན་གྱིས་མཛད་པའི་ནང་ན་བཞུགས་པའི་ཡེ་གེའི་ཚོགས་རབ་འབྱམས་དང༌།
དེ་དག་ཏུ་མ་བཞུགས་

པའི་རྒྱ་བོད་ཀྱི་གསུང་ཇི་སྙེད་དང་བཅས་ཏེ། མདོར་ན་སྲུང་མའི་དབང་པོ་འདི་ཉིད་ལ་ཡོངས་འཛིན་དམ་པ་རྣམ་བཞིའི་ཞལ་སྒོ་ལས་ཐོབ་པ་དང༌། ལྷག་པར་འགྲན་ཟླ་མ་མཆིས་པ་མཁྱེན་བརྩེའི་དབང་ཕྱུག་གི་ཞབས་ལས་བསྟན་དང་བསྟན་སྲུང་སུ་ལའང་སྨོན་པའི་རེ་བ་མི་བདོག་པས་ཚིག་དོན་ལག་ལེན་ཕྲ་རགས་ཀུན་ལ་སྦྱངས་ཏེ་ཁོང་དུ་ཆུད་པར་བགྱིས་སོ།
།སྙན་བརྒྱུད་ཁྲག་མཚོ་འཁྱིལ་བའི་རྦ་ཀློང་ནས། །བཀའ་བབས་རྣམ་བཞི་ཡིད་བཞིན་ནོར་བུའི་མཛོད།
།དངོས་གྲུབ་སྲིན་པོའི་གཟུགས་ཀྱིས་བདུད་དཔུང་བསྲེག །སྲིད་གསུམ་སྒྲོལ་བའི་ཁྲོ་རྒྱལ་ནག་པོ་དེས། །དུས་ཀུན་བྱང་ཆུབ་བར་གྱི་སྐྱེལ་མར་བྱོན། །གནས་སྐབས་ཀུན་ཏུ་ཚོགས་གཏོར་བརྒྱ་རྩས་བསྐང༌།
།གསེར་སྣོད་སྐལ་བཟང་སྣོད་ལྡན་བུ་རྣམས་ལ། །ཁྱོད་ཀྱི་སྙན་བརྒྱུད་ཐང་མར་བརྡལ་ནས་སུ། །ལན་གྲངས་དུ་མར་སྤེལ་ཏེ་བཀའ་རྒྱས་བཏབ། །སྐལ་དམན་རྣམས་ལ་ནམ་མཁའི་པདྨོ་བཞིན།
།སྲིད་མཐའི་བར་དུ་བསྟན་དང་བསྟན་འཛིན་སྐྱོང༌། །གཞན་ཡང་སྟོབས་འཕྲོག་ནག་པོ་ཆེན་པོ་ཞལ་བཞི་པའི་མན་ངག་རྒྱ་མཚོ་ལྟ་བུ་ནོས་པ་ལ་རི་སུལ་གྱི་རྣལ་འབྱོར་མ་ལས་བརྒྱུད་དེ་འོངས་པའི་བསྙེན་དུས་ཀྱི་མགོན་པོའི་རྗེས་གནང༌།
ཙ་ཏུར་མུ་ཁ་དཀར་པོའི་ཚེ་དབང༌། དཔལ་མགོན་ཁྱུང་ཞལ་ཅན་གྱི་རྗེས་གནང༌། སྐུ་གདོད་མའི་མགོན་པོ་སྔོན་དུ་བྱེད་པ་གསང་སྒྲུབ་ཀྱི་རྗེས་གནང་ཟབ་མོ། །སྒྲུབ་དུས་ཀྱི་མགོན་པོ་ཞལ་ཁྲ་ཅན་གྱི་རྗེས་གནང་ཐུན་མོང་དང་ཐུན་མོང་མིན་པ།
གདོང་བརྙན་ཅན་གྱི་རྗེས་གནང་དཔོགས་ཆོག །གནད་དབབ་ཀྱི་མགོན་པོ། །བྲམ་ཟེ་སྔགས་པར་གཏད་པ་རྣམས་ཀྱི་རྗེས་གནང་ཟབ་མོ་རེ་རེ་དང་མཐུ་སྟོབས་རྫོང་ཆུང་པ་ལས་བརྒྱུད་དེ་འོངས་པའི་ཙ་ཏུར་མུ་ཁའི་རྗེས་གནང༌།

སྟོབས་འཕྲོག་ནག་པོ་རྩེ་ལྔ་ཞལ་གྱི་རྗེས་གནང༌། ཞལ་བཞི་པ་གཙོ་བོར་གྱུར་པ། གདོང་བརྙན། དཀར་པོ་ཚེ་སྒྲུབ། སེར་པོ་བསོད་ནམས་རྒྱས་པ། དམར་པོ་དབང་སྡུད། སྔོན་པོ་བགེགས་འཇོམས་ཏེ་དྲུག་གི་རྗེས་གནང་རེ་རེ།
འཁོར་ཞལ་གྱི་རྗེས་གནང༌། གདོང་བཞི་པ་ནག་པོ་དོམ་མཆོང་གི་རྗེས་གནང༌། མན་ངག་ལ་རྗེ་བླ་མ་ཚར་ཆེན་གྱིས་མཛད་པའི་དཀར་ཆག་ནང་ན་བཞུགས་པའི་ཡི་གེའི་ཚོགས་དང༌། དེར་མ་དུས་པའི་རྒྱ་བོད་ཀྱི་གསུང་རབ་དུ་མ་ཞིག་གི་ལུང༌།
རྗེ་བཙུན་ས་སྐྱ་པ་ཡབ་སྲས་དང་དཔལ་ཁའུ་བྲག་རྫོང་པ་བརྒྱུད་བཅས་ཀྱི་ཐུགས་ཀྱི་ཟུངས་ཁྲག །ཧ་ལ་ནག་པོ་མ་ཡིག་བུ་ཡིག་ལག་ལེན་ཕྲ་རགས་དང་བཅས་པ་མ་ལུས་པ་ཐོབ་ཅིང་ཉམས་སུ་མྱོང་བ་དང་བཅས་པའོ།
།འཁྲུལ་མེད་བརྒྱུད་པའི་གངས་དཀར་མཐོན་པོ་ལ། །དད་པའི་ལང་ཚོ་གསར་པའི་ཚ་ཟེར་གྱི། །དམ་ཆོས་བདུད་རྩིའི་ཆུ་རྒྱུན་ཕྱོགས་བཅུར་ཟགས། །རབ་འབྱམས་ཕྱོགས་བཅུའི་བློ་གསལ་རེ་བ་གང༌།
།གྲུབ་གཉིས་འབྲས་བུ་སྨིན་པ་སངས་རྒྱས་རང༌། །ཚེ་འདིར་ཞིང་སྐྱོང་གོ་འཕང་གཉེར་བྱེད་པའི། །དད་བརྩོན་ལྡན་པའི་སྐལ་བཟང་ཇི་སྙེད་པ། །རིངས་པར་ཚུར་ཤོག་སྲུང་མ་འདི་བསྟེན་ཞིག
།དོན་གྱི་ཁ་པོ་མ་ཡིན་གཟུ་བོས་གཟིགས། །གཞན་ཡང་རང་ལོ་སོ་དགུ་པའི་དུས་ཆོས་ཀྱི་འབྱུང་གནས་འདི་ཉིད་ཀྱི་དྲུང་དུ་ཇོ་བོ་རྗེ་ནས་བརྒྱུད་པའི་ཛམ་བྷ་ལ་དཀར་པོ་འབྲུག་ཞོན་གྱི་རྗེས་གནང༌།
མཐུ་སྟོབས་ཐོགས་མེད་དཔལ་མགོན་སྟག་ཞོན་ནག་པོ་ལྷ་ལྔའི་རྗེས་གནང༌། དེའི་གཏོར་ཆོག་རྒྱས་འབྲིང་བསྡུས་གསུམ་སོགས་ཡི་གེ་མང་པོའི་ལུང༌། ཀླུ་པའི་གསེར་ཆོས་བཅུའི་ནང་ཚན་དཔལ་ལྡན་ས་སྐྱ་པའི་ཁྱད་ཆོས་ཚེ་དཔག་མེད་སྤྲུལ་སྐུའི་རྗེས་གནང༌།

སྒྲུབ་ཐབས་རྗེ་བཙུན་གྱིས་མཛད་པ་སོགས་མང་པོའི་ལུང༌། དབྱངས་ཅན་མ་དཀར་མོའི་རྗེས་གནང༌། དེའི་ལོ་རྒྱུས་སོགས་གསུང་རབ་ཟབ་མོ་བཅོ་བརྒྱད་ཀྱི་ལུང༌། འཇམ་དབྱངས་དཀར་པོའི་རྗེས་གནང༌། སྒྲུབ་ཐབས་བསྟོད་པ་པཎྜི་ཏ་མ་ཏིས་མཛད་པ་རྗེས་གནང་བྱ་ཐབས།
སྒྲུབ་ཐབས་ལས་ཚོགས་སོགས་ཁྲོ་ཕུ་ལོ་ཆེན་གྱིས་མཛད་པ་སོགས་ཀྱི་ལུང༌། འཕགས་པ་དོན་ཡོད་ཞགས་པ་དཔའ་གཅིག་གི་རྗེས་གནང་གསོ་སྦྱོང་དང་བཅས་པ།
གཟུངས་སོགས་མང་པོའི་ལུང༌། གུར་ནས་གསུངས་པའི་འབྱུང་པོ་འདུལ་བྱེད་སྤྲོ་བ་གསུམ་དང་ལྡན་པའི་རྗེས་གནང༌། རྡོ་རྗེ་རྣམ་པར་འཇོམས་པའི་རྗེས་གནང༌། དེའི་གཟུངས། སྒྲུབ་ཐབས་ལས་ཚོགས་སོགས་ཀྱི་ལུང༌།
རྗེ་བཙུན་ཛམ་བྷ་ལ་དམར་པོ་སྲོག་སྒྲུབ་ཀྱི་རྗེས་གནང༌། གཙུག་ཏོར་རྣམ་པར་རྒྱལ་མ་ལྷ་དགུའི་རྗེས་གནང༌། དེའི་སྒྲུབ་ཐབས་ལས་ཚོགས་ཡི་གེ་མང་པོའི་ལུང༌། སྣ་ཚོགས་ཡུམ་དང་མཁའ་འགྲོ་སེང་གེའི་གདོང་པ་ཅན་དང༌།
གཙུག་ཏོར་འབར་བ་ལྷ་གསུམ་གྱི་རྗེས་གནང་རེ་རེ། དེའི་སྒྲུབ་ཐབས། སྲེག་བྱེད་མེའི་འཁོར་ལོའི་རྗེས་གནང༌། ཕག་དཀར་ཤེས་རབ་རབ་གསལ་གྱི་རྗེས་གནང༌། སྒྲུབ་ཐབས་རྒྱ་གཞུང་སོགས་ཀྱི་ལུང༌།
རྡོ་རྗེ་གུར་ལས་གསུངས་པའི་སོ་སོར་འབྲང་མའི་རྗེས་གནང༌། དེའི་སྒྲུབ་སྐོར་གྱི་ལུང༌། འཇམ་དབྱངས་ཡེ་ཤེས་ཡོན་ཏན་བཟང་པོའི། དཔའ་བོ་གཅིག་སྒྲུབ་ཀྱི་རྒྱུད་ལས་གསུངས་པའི་ནོར་རྒྱུན་མ་ལྷ་བཅུའི།
འཇམ་དབྱངས་དཔའ་བོ་གཅིག་གྲུབ་ཀྱི། ཕྱག་ན་རྡོ་རྗེ་གོས་སྔོན་ཅན་གྱི། བདུད་རྩི་བུམ་ཆུང་གི་ཕྱག་རྡོར་གཏུམ་ཆུང་མ། གྲ་ཁུར་ཅན་གྱི་རྟ་མགྲིན་གསང་སྒྲུབ་དཔའ་གཅིག་སོགས་དེ་རྣམས་སོ་སོའི་རྗེས་གནང་རེ་རེ་དང་སྒྲུབ་ཐབས་སོ་སོའི་ལུང༌།
སེམས་ཙམ་ལུགས་ཀྱི་བྱང་ཆུབ་ཏུ་

སེམས་བསྐྱེད་པ། ཇོ་བོ་དཔལ་ལྡན་ཨ་ཏི་ཤའི་གདམས་པ། དགེ་བའི་བཤེས་གཉེན་བཀའ་གདམས་པ་རྣམས་ཀྱི་ཐུགས་དམ། རྗེ་བཙུན་མ་སྒྲོལ་མ་ཕྱག་འཚལ་ཉེར་གཅིག་གི་རྗེས་གནང༌། སྒྲོལ་མདོས་ཕྱག་འཚལ་ཉེར་གཅིག་གི་ཊཱི་ཀ
།ལོ་རྒྱུས་འདོན་ཐབས་མཎྜལ་བཞི་པའི་གསོལ་འདེབས་སོགས་དང༌། སྒྲོལ་མ་ཞི་ཁྲོ་ཐུགས་སྒྲུབ་སོགས་རྗེས་བཙུན་གྱིས་མཛད་པ། སྒྲུབ་ཐབས་རྗེ་བླ་མས་མཛད་པ་སོགས་ཀྱི་ལུང༌། དཔལ་ཡེ་ཤེས་ཀྱི་མགོན་པོ་ཕྱག་དྲུག་པའི་རྗེས་གནང་བར་ཆད་ཀུན་སེལ་གྱིས་གཙོས་པའི་རྗེས་གནང་རིགས་མི་གཅིག་པ་བཅོ་ལྔ་དང༌།
དེའི་རྒྱུད་ལེའུ་བརྒྱད་པ་སོགས་སྡེ་ཚན་བརྒྱད་དང༌། མགོན་དཀར་ཡིད་བཞིན་ནོར་བུའི་རྗེས་གནང༌།
དེའི་སྒྲུབ་ཐབས་སོགས་རྒྱ་བོད་ཀྱི་ཡི་གེ་དྲུག་ཅུ་རེ་དྲུག་གི་ལུང༌། མཁས་གྲུབ་ཤངས་པ་རྡོ་ཕུ་བར་གྲགས་པའི་ཟབ་ཆོས་ཀྱི་གདམས་པ་རྒྱ་མཚོའི་ཡེ་ཤེས་མཁའ་འགྲོ་ཌཱ་ཀི་མ་ཟུང་གི་ཐུགས་བཅུད་གསེར་ཆོས་རྣམ་པ་ལྔ་ཆ་ལག་དང་བཅས་པ།
ཡིད་ཆེས་ཐེ་ཚོམ་དང་བྲལ་བ་ཐོབ་རྗེས་བླ་མ་བརྒྱུད་པ་ཁྱད་པར་དུ་འཕགས་པའི་རྣམ་པར་ཐར་པ་དང་བསྟོད་པ་གསོལ་འདེབས་སོགས་ཡིག་སྣ་ཉེར་བདུན། ཆོས་དྲུག །གཞུང་ཤིང་གི་བཀའ་བརྒྱད།
ཕྱག་ཆེན་བཀའ་ལྔ། མཁའ་སྤྱོད་བཀའ་ལྔ། གསང་སྒྲུབ་བཀའ་གསུམ། བྱིན་རླབས་ཀྱི་བཀའ་སུམ་ཅུ་ཐམ་པ། དེ་དག་གི་མན་ངག །བདེ་མཆོག་ལྷ་ལྔའི་སྒྲུབ་ཐབས་སོགས་ཡིག་སྣ་དོན་ལྔ།
ཁྲོ་བོའི་རྒྱལ་པོ་རེག་ཚིག་ཡབ་རྐྱང་ཡུམ་རྐྱང་གི་རྗེས་གནང༌། དེའི་སྒྲུབ་ཐབས་སོགས་ཡི་གེ་ཉེར་གཉིས། མཆོག་གི་སྒྲོལ་མའི་མན་ངག་དེ་ཁོ་ན་ཉིད་བཅོ་བརྒྱད་པ། སྒྲུབ་ཐབས་དབང་ཆོག །འཆི་བསླུ།
སྲུང་འཁོར་དང་བཅས་པ་ལུས་པ་མེད་པར་ཚིག་དོན་ལག་

ལེན་ཕྲ་རགས་ཕྱག་འཁྲིད་དང་བཅས་པ་ཐོབ་ཅིང་སྦྱངས་ཏེ། ལམ་འདིའི་ཕྱོགས་ལ་ཕུལ་དུ་ཕྱིན་པ་སྦྱངས་ཏེ་ཡོད་པར་རློམ་པ་ཕལ་དང་ཅུང་མི་འདྲ་བ་ཞིག་བདོག །རང་སེམས་འཆི་མེད་གྲོང་དུ་འཁྲིད་པ་ལ། །ཤངས་ཆོས་ཐུན་མོང་ཐུན་མོང་མ་ཡིན་པ།
།ཡོངས་འཛིན་འཁྲུལ་མེད་བརྒྱུད་པ་རྣམ་གཉིས་ལས། །འོངས་པའི་ལུགས་གཉིས་སོ་སོར་བརྗོད་པ་ལ། །འཇམ་མགོན་གྲུབ་མཆོག་ཐུན་མོང་སྐད་དུ་ཟད། །སྙན་བརྒྱུད་མངའ་བདག་མེས་པོ་ཚར་པ་རྗེ།
།དེ་ལས་བརྒྱུད་པའི་ཐུན་མོང་མ་ཡིན་པ། །གདམས་སྐོར་ཆུ་བོ་གཉིས་འདུས་གནས་གསར་བ། །ཁྱོད་ཀྱི་མཆོག་དང་ཐུན་མོང་སྒྲུབ་པའི་ལྷ། །གྲངས་མེད་ཅིག་ཏུ་བདག་ལ་ལེགས་པར་གདམས། །རྒྱ་བོད་རྒྱུད་དང་རྒྱ་གཞུང་བསྟན་བཅོས་ཚོགས།
།ཡན་ལག་བཅུ་གཉིས་ལ་སོགས་ཤིང་རྟའི་ལམ། །བོད་ཡུལ་འགྱུར་བའི་དམ་ཆོས་ཇི་སྙེད་པ། །ཟས་གཙང་སྲས་ཀྱི་རྒྱལ་ཚབ་མཁྱེན་བརྩེའི་དབང༌། །འགྲན་ཟླ་བྲལ་བ་དེ་ཡིས་བདག་ལ་སྩལ།
།སྐལ་བར་བཟང་སྙམ་དད་པའི་བློ་གྲོས་རྒྱས། །གཞན་ཡང་གྲུབ་བརྙེས་འདོད་རྒུར་སྩོལ་བ་དེ་ཉིད་ཀྱི་དྲུང་དུ་རང་ལོ་བཞི་བཅུ་པ་ལ། ཆོས་སྐྱོང་བའི་སྲུང་མ་རྣམ་ཐོས་བུ་ཞེས་གྲགས་པའི་བཀའ་གཏེར་གསར་རྙིང་དང་འབྲེལ་བའི་གདམས་པ་དུ་མ་ཞིག་ནོས་པའི་ཐོག་མར་གཉེན་པོའི་ལྷ་དཔལ་ཕྱག་ན་རྡོ་རྗེ་གོས་སྔོན་པོའི་རྗེས་གནང༌།
དེའི་རྒྱུད་རྡོ་རྗེ་ས་འོག་ལེའུ་གསུམ་པ་ཟང་དཀར་གྱི་འགྱུར་སོགས་རྒྱ་གཞུང་བསྟན་བཅོས་སྣ་བཅུ་གསུམ།
ཟང་དཀར་གྱི་སྟུམ་སྟོན་ལ་སྟོད་དུ་གནང་བས་དེ་ནས་བརྒྱུད་པའི་སྟོད་ལུགས་སམ། བྱ་སྡེར་ལུགས་སུ་གྲགས་པའི་རྣམ་སྲས་སེར་ཆེན་ལྷ་དགུའི་རྗེས་གནང༌།
དེའི་གཏམ་རྒྱུད་གར་མཁན་མཆོག་གི་བརྟག་པ་ཕྱི་མ་ལས་བྱུང་བ་རྣམ་སྲས་

སྐྱེ་བརྒྱུད་སོགས་རྒྱུད་དང་རྒྱ་གཞུང་ཉེར་གསུམ། ཡོན་པོ་ཇོ་སྟོན་ལ་གནང་བའི་སྨད་ལུགས་སུ་གྲགས་པའི་རྒྱལ་པོ་ཆེན་པོ་ངལ་གསོས་པོ་བདེ་བྱེད་འཁོར་དང་བཅས་པ་དང༌། དྲག་བྱེད་ཀླུ་བརྒྱད་ཀྱིས་བསྐོར་བའི་རྗེས་གནང་ཆོས་རྗེ་ཐམས་ཅད་མཁྱེན་པའི་ཡི་གེའི་སྟེང་ནས་ཐོབ་ཅིང༌།
མན་ངག་སྙིང་དང་འདྲ་བའི་གདམས་པ་ཞལ་ཤེས་དང་བཅས་པ་སྣ་སོ་གཉིས། སྤོས་སྒང་པ་རིན་ཆེན་རྒྱལ་མཚན་གྱིས་མཛད་པའི་སྣ་བཅུ་གཅིག
།གཞན་ཡང་སྐྱོར་མོ་ལུང་པའི་ལུགས་སམ་ཕྱག་ལེན་ལྟར་ཡང་ཐོབ། འབྲོམ་སྡེ་ཉི་མའི་ལུགས་སུ་གྲགས་པའི་སེར་ཆེན་ལྷ་དགུའི་རྗེས་གནང༌། ལྷ་དགུའི་སྒྲུབ་ཐབས་རྒྱས་འབྲིང་བསྡུས་གསུམ་ཤིན་ཏུ་བསྡུས་པ་སོགས་ནོར་དུ་སྒྲུབ་པ་ཡིག་སྣ་བརྒྱད།
སྲིའུ་གསོ་བའི་ཡིག་སྣ་བཞི་དབང་སྡུད་གསུམ། ནད་ཞི་བ་བགེགས་ལས་རྒྱལ་བ་གཉིས་བསད་པའི་ཡི་གེ་ལྔ། ཕྱིར་འཇུག་ལས་བྱང༌། ལོ་རྒྱུས་སོགས་རྒྱལ་ཆེན་གསང་སྒྲུབ་ལྗང་སེར་བེ་ཅོན་མའི་རྗེས་གནང༌།
མན་ངག་མགུལ་ཁུག་སྲོ་མ་ཅན་དང༌། དགོན་པ་བའི་བེ་བུམ་སེ་ཁབ་མ། འཕགས་པ་ཀླུ་སྒྲུབ་ཞབས་ཀྱིས་སྤྲང་པོ་ཉི་མ་དངོས་སུ་བསྒྲལ་བའི་ཆོས་སྐྱོང་རྒྱལ་པོ་ཆེན་པོ་རྟ་སྔོན་བདུད་མོ་བཞི་བསྐོར།
ནང་མ་མོ་ལྟར་སྒྲུབ་པ་ལྷ་དགུའི་རྗེས་གནང༌། བཻ་ཤྲ་མ་ཎ་ཁ་རག་ཁྲམ་ཐོགས་ནག་པའི་རྒྱུད་ལེའུ་སོ་ལྔ་པ་ལས་གསུངས་པའི་དྲག་བྱེད་སེང་ཞོན་ཀླུ་བརྒྱད་ཀྱིས་བསྐོར་བའི་རྗེས་གནང༌།
ཁ་རག་ཁྲམ་ཐོགས་ནག་པོའི་རྒྱུད་སོགས་ཚོ་ལྔ། གསང་བ་གཤིན་རྗེ་ལྟར་སྒྲུབ་པ་མདུང་དམར་ཅན་ལྷ་བཅུ་གསུམ་གྱི་རྗེས་གནང༌། དེའི་སྒྲུབ་ཐབས་དང་རྗེས་གནང་གི་ཡི་གེ་རྙིང་པ།
རྣམ་སྲས་ཡང་གསང་སྲིན་པོ་བཞི་བསྐོར་གྱི་རྗེས་གནང༌། དེའི་སྒྲུབ་ཡིག །ཤུ་རཾ་ག་ཝ་རྨའི་

ལུགས་ཀྱི་རྣམ་སྲས་མཐིང་ཁ་ཞལ་གསུམ་ཕྱག་དྲུག་པ་ལྷ་བཅོ་ལྔའི་རྗེས་གནང༌། དེའི་སྒྲུབ་ཐབས་སོགས་ཡི་གེ་དྲུག་ལས་མཁན་དང་བཅས་པའི་མདུང་དམར་ཅན་གྱི་རྗེས་གནང༌། དེའི་རྗེས་གནང་གི་ཡི་གེ་སྒྲུབ་ཡིག་སོགས།
མགོན་པོ་གར་མཁན་མཆོག་ལྗང་གུ། ཞལ་གཅིག་ཕྱག་བཅོ་བརྒྱད་པ་འབྲུག་ཞོན་གྱི་རྗེས་གནང༌། རྣམ་སྲས་གར་མཁན་མཆོག་དམར་སྨུག་ཞལ་གསུམ་ཕྱག་དྲུག་པ་ལྷ་བརྒྱད་ཀྱི་རྗེས་གནང༌། རྣམ་སྲས་དཀར་པོ་ལྷ་དགུའི་ཚེ་དབང༌།
དེ་དག་གི་སྒྲུབ་སྐོར་ལས་ཚོགས་དང་བཅས་པ། ཨྱོན་ཆོས་ཀྱི་རྒྱལ་པོའི་གདམས་པ་ཞང་ལྷ་བཟང་ཀླུ་དཔལ་གྱི་བྷ་དྷ་ཧོར་བཅོམ་པའི་རྣམ་སྲས་ཞི་དྲག་གཉིས་ལས། རྣམ་སྲས་ལྗང་སེར་རམ་སྤྲིན་གསེབ་མར་གྲགས་པའི་སེར་ཆེན་ལྷ་དགུའི་རྗེས་གནང༌།
མན་ངག་ལ་ལོ་རྒྱུས་སོགས་ཡིག་སྣ་བཅུ་བཞི། དྲག་པོ་ཡང་གསང་མདུང་དམར་ཅན་ཕྱག་མཚན་བཞི་པ་གཙོ་འཁོར་གྱི་རྗེས་གནང༌། གནོད་སྦྱིན་དབྱུག་ཏོ་ཅན་གྱི་རྒྱུད་ལེའུ་བདུན་པ་སོགས་ཡི་གེ་ཉི་ཤུ་རྩ་གཉིས།
ཡོན་ཏན་རིན་པོ་ཆེ་འབྱུང་བའི་རྒྱུད་ལེའུ་བཅུ་གཉིས་པ་སོགས་རྒྱལ་པོ་ཀུན་སྐྱོང་གིས་མཛད་པའི་ཡི་གེ་ལྔ། རྣམ་སྲས་སེང་གེ་བུ་བདུན་གྱི་སྐོར་ལ།
དྲག་པོ་ཕྱི་སྒྲུབ་དྲག་སྔགས་ཀྱི་རྒྱུད་སོགས་ཡི་གེ་ལྔ། འཁོར་གྱི་སྐོར་ལ། རྟ་བདག་བརྒྱད་ཀྱི་སྒོས་སྒྲུབ་སོགས་ཡི་གེ་བཅུ། གཞན་ཡང་ཡིག་སྣ་ཟབ་མོ་བཅུ་གསུམ། ཆོ་ག་ལག་ལེན་གྱི་སྐོར་ལ།
ཞི་དྲག་སྤེལ་མའི་སྒྲུབ་ཐབས་སོགས་ཡི་གེ་བཅུ་བཞི། ཚིག་དོན་ལག་ལེན་ཕྱག་འཁྲིད་དང་བཅས་པ་ལེགས་པར་ཐོབ་ཅིང་སྦྱངས་སོ། །ཕྱི་ནང་གསང་བའི་གདམས་སྐོར་ཇི་སྙེད་དང༌། །ཡོངས་རྫོགས་བསྟན་པའི་རྒྱལ་སྲིད་མ་ལུས་པ།
།དུས་གསུམ་རྒྱལ་བའི་འཕྲིན་ལས་ཁྱོད་གཅིག་པུ། །མཁྱེན་དང་

བརྩེ་བས་བདག་ལ་བསྟན་བསམ་གདམས། །ཁྱོད་མཉེས་བགྱིད་པའི་བྱ་བ་གཞན་དོན་དང༌། །བསྟན་དང་འགྲོ་ལ་ཕན་པ་ལྷུར་ལེན་ལས། །རྐྱེན་ངན་རྫུ་འཕྲུལ་ཆེ་ཡང་དབང་མི་འཆོར། །བདེ་སྡུག་འབྱོར་རྒུད་ནད་གདོན་གཙེས་ཀྱང་རུང༌།
།མ་རུངས་ལས་ངན་དུ་མས་མནར་ཀྱང་རུང༌། །ཁྱོད་མཉེས་སྒྲུབ་པ་ནམ་ཡང་མི་གཏོང་བས། །འདིར་སྣང་ཚེ་དང་བསོད་ནམས་དགེ་སྦྱོར་ལ། །ཕྱི་ནང་གསང་བའི་འཚེ་ལས་སྐྱབ་ཏུ་གསོལ། །ནམ་ཞིག་སྒྱུ་ལུས་བོར་བར་གྱུར་པ་ན།
།ས་ལམ་བར་ཆད་མ་ལུས་ཞི་ནས་ནི། །གང་དུ་འཚང་རྒྱས་ཞིང་ཁམས་དེར་བགྲོད་ནས། །ཞལ་མཐོང་གསུང་གི་བདུད་རྩི་འཐུང་བར་ཤོག །བྱང་ཕྱོགས་འདི་ན་དཔལ་ལྡན་ས་སྐྱ་པའི། །རྒྱུད་སྡེ་བཞི་སོགས་ཆོས་ཕུང་བརྒྱད་ཁྲིའི་མཚོ།
།རང་བློ་ངོམ་པ་ལམ་བཟང་ཆུ་ཐིགས་འཐུང༌། །གཞན་ཡང་བོད་ཡུལ་འགྱུར་བའི་སྲུང་མའི་ཚོགས། །དབང་འཁྲིད་རྗེས་གནང་བྱིན་རླབས་མ་ལུས་པ། །ཚེ་རབས་ཀུན་ཏུ་ཁྱེད་ཀྱིས་རྗེས་བཟུང་ནས།
།ལམ་གྱི་འཁྲུལ་པ་ཟད་པར་བྱིན་གྱིས་རློབས། །མི་ཟད་འདོད་རྒུ་སྦྱིན་ཕྱིར་ནེའུ་ལེ། །རིན་ཆེན་ལྔ་འདུས་བརྒྱུད་པ་ལས་བྱོན་པའི། །སྙན་གྲགས་འབྱོར་པའི་རྒྱལ་འབངས་དབང་བསྡུད་ཕྱིར།
།རྣམ་ཐོས་བུ་དང་ལག་པའི་འདབ་འཕྲེང་སྦྲེལ། །ནམ་མཁའི་མཛོད་ལ་འགྲན་ཟླ་མེད་དོ་སྙམ། །བདུན་ལྡན་ནོར་ལ་དབང་སྒྱུར་རིན་ཆེན་སེམས། །མཛའ་མེད་དབྲོག་ཏུ་མེད་པའི་བཞད་ཅིག་གདའ། །དགའ་དགའ་འདྲ་ན་ཀུན་ཀྱང་འདི་ལྟར་མཛོད།
།མི་དགའ་ན་ནི་སྡུག་རྩིར་ཕུང་རྩིར་མཛོད། །གཞན་ཡང་ཡོངས་འཛིན་དམ་པ་བྱང་གླིང་རིན་པོ་ཆེ། །པཎ་ཆེན་གྲགས་པ་ཐོགས་མེད། གྲུབ་མཆོག་བསོད་ནམས་དཔལ་འབྱོར།
འདུལ་འཛིན་དགེ་འདུན་ཉི་མ།

ངོར་ཆེན་དཀོན་མཆོག་ལྷུན་གྲུབ། ངོར་ཆེན་དཀོན་མཆོག་དཔལ་ལྡན། བདག་ཆེན་བསོད་ནམས་རྒྱལ་མཚན། རྗེ་བཙུན་ཀུན་དགའ་མཆོག་ལྡན། རྒྱལ་ཚབ་བསླབ་གསུམ་དབང་ཕྱུག་རྣམས་ལ་ཀྱེ་རྡོ་རྗེའི་རྒྱུ་ལམ་གྱི་དབང༌།
རྡོ་རྗེ་འཇིགས་བྱེད་ཀྱི་དབང༌། ཚེ་དཔག་མེད་ལྷ་དགུ །མགོན་པོ་ལྕམ་དྲལ། མཁའ་འགྲོ་ལྷ་བརྒྱད། འཆི་མེད་རྔ་སྒྲ། ས་ཕུར། ཀུན་རིག །རྡོ་དབྱིངས། དཔལ་རྩེ་གཉིས། བྱིན་རླབས་ཐུགས་དབང༌། ཕྱག་ན་རྡོ་རྗེ་འབྱུང་འདུལ།
ཚེ་དབང་སོགས་དེ་རྣམས་ཀྱི་འཕྲལ་དགོས་ཀྱི་ཡིག་ཆ་སོ་སོའི་ལུང་དང་བཅས་པ། དེ་ཐམས་ཅད་ཀྱང་ཚིག་དང་དོན་དུ་བསྡེབས་ནས་ལག་ལེན་ཚུན་བརྒྱུད་པ་འདི་དང་འདི་ནས་བརྒྱུད་སོགས་མ་འཁྲུལ་བ་བྱས།
གཞན་ཡང་ཡོངས་འཛིན་རྣམས་ཀྱི་དྲུང་དུ་ཚེ་དབང་གི་རྣམ་གྲངས་དུ་མ་ཞིག་དང༌། ལམ་ཟབ་བླ་མའི་རྣལ་འབྱོར་སོགས་དབང་ལུང་རྗེས་གནང་མང་དག་ཐོབ་མོད། ཕལ་ཆེ་བ་གོང་དུ་བརྗོད་པས་ཡིད་ཆེས་པའི་གནས་སུ་འཚལ།
དེ་ཐམས་ཅད་ཀྱང་ཐོབ་བློ་དང་གོ་ཡུལ་ཙམ་མ་ཡིན་པ་ཁྱབ་བདག་རྡོ་རྗེ་འཆང་ནས་རྩ་བའི་བླ་མ་འདི་ཞེས་བརྒྱུད་པ་མ་ཉམས་ཤིང་མ་འདྲེས་ལ་ཡོངས་སུ་རྫོགས་པ་འདི་རྣམས་ཉུང་ངུའི་ཚུལ་གྱིས་བཀོད་པ་ལགས།
ཐོབ་ཚད་བྲིས་ཀྱང་སྒྱིད་ལུག་པ་ལས་མི་གདའོ། །བདག་ཆེན་རྡོ་རྗེ་འཆང་ཀུན་བཟང་ཆོས་ཀྱི་ཉི་མ། ཚར་ཆེན་ཆོས་ཀྱི་རྒྱལ་པོ། སྐུ་དྲིན་མཚུངས་མེད་མཁྱེན་བརྩེའི་དབང་ཕྱུག་རྣམས་ཀྱི་བཀའ་འབུམ།
མཚན་བརྗོད་གྲ་ཏོག་གསེར་གསུམ་སོགས་མདོ་མང་པོའི་ལུང༌། པཎ་ཆེན་ཤཱཀྱ་མཆོག་ལྡན། ཀུན་མཁྱེན་བུ་རིན་པོ་ཆེ། བོ་དོང་ཕྱོགས་ལས་རྣམ་རྒྱལ། བྱང་ཆུབ་སེམས་དཔའ་རྒྱལ་སྲས་རིན་པོ་ཆེ།
རྡོ་རྗེ་འཆང་ཀུན་དགའ་བཟང་པོ་ཡབ་སྲས་ཀྱི་བཀའ་འབུམ་ཆ་རམ་པའི་ལུང༌། བཀའ་

གདམས་གླེགས་བམ། ཐུབ་པ་དགོངས་གསལ་སོགས་ས་སྐྱ་བཀའ་འབུམ་ཆ་རམ། རྗེ་བཙུན་ཀུན་དགའ་གྲོལ་མཆོག་གི་བཀའ་འབུམ་སོགས་མཐའ་ཡས་པ་ཞིག་ནོས་པ་ཡིན་ནོ། །ཕ་མཐའ་མེད་ཀྱང་ནམ་མཁའི་ཁམས་ལ་བྱིས་པས་གཞལ། །རྟོགས་པ་མེད་ཀྱང་ཆོས་ཀྱི་མཚོ་ལས་སྤྲང་པོས་བརྒལ།
།མྱོང་བ་མེད་ཀྱང་ཐར་པའི་མཁར་ལས་བཙན་ས་འཛིན། །འགྲོ་རྒྱུ་མེད་ཀྱང་འོག་མིན་ལ་སོགས་ཆོས་ཉིད་ཐིམ། །རྣམ་དཔྱོད་བློ་གྲོས་ལྡན་པའི་མིག་བྲལ་ཡང༌།
།དྲན་པའི་བསམ་པས་ཐུབ་པའི་བསྟན་ལ་བྱ་ར་སྒྲིམ། །རྒྱལ་སྲས་སྤྱོད་པ་ལྷག་བསམ་བྱང་ཆུབ་སེམས་ཉིད་ལ། །རྟག་ཏུ་བསླབ་དང་གོང་འཕེལ་སྨོན་པར་གྱུར། །གཉིས་པ་རྙིང་མ་བའི་དབང་ལུང་རྗེས་གནང་ལ།
།རྣམ་གྲངས་ཀྱི་སྒོ་ནས་བརྗོད་ན། བཀའ་མ་དང་གཏེར་མར་བཅས་པ་འདུག་པ་ཕྱོགས་གཅིག་ཏུ་བརྗོད་ན། ཀུན་བཟང་གཉིས་པ་རིགས་འཛིན་ཆེན་པོའི་ཞབས་དྲུང་དུ་བཀའ་བརྒྱད། བཀའ་མ་རྫོང་འཕྲེང་མ་དང༌། སྡེ་སྣོད་གསུམ་དང༌།
རྒྱུད་སྡེ་བཞི་སོགས་མཐའ་དག་གི་དོན་མདོ་དབང་ཟབ་མོ་དང༌། དེ་ནས་རང་ལོ་ཞེ་གཅིག་པ་ལ། ཨྱོན་སྐུ་དངོས་མཁྱེན་བརྩེའི་ཞབས་དྲུང་དུ། མཁའ་ལ་རིགས་འཛིན་གྱི་གྲལ་མ་ཞིག །ས་ལ་དཀྱིལ་འཁོར་གྱི་བཀྲག་མ་ཉམས།
བར་དུ་དམ་རྫས་ཀྱི་དྲི་མ་ཡལ་བའི་གསང་ཆེན། མངའ་བདག་ཉང་གིས་སྲིན་མོ་སྦར་རྗེས་ནས་སྤྱན་དྲངས་པའི་བཀའ་བརྒྱད་བདེ་གཤེགས་འདུས་པ། གུ་རུ་ཆོས་ཀྱི་དབང་ཕྱུག་གིས་གནམ་སྐས་ཀྱི་ཀླུ་བདུད་ནག་པོའི་ལྟོ་ནས་སྤྱན་དྲངས་པའི་གསང་བ་ཡོངས་རྫོགས།
རིགས་འཛིན་དངོས་གྲུབ་རྒྱལ་མཚན་གྱིས་དུག་སྦྲུལ་དཔུང་འདྲའི་དབུས་མཆོད་མཛོད་ནས་སྤྱན་དྲངས་པའི་

རང་བྱུང་རང་ཤར་སྟེ་བཀའ་བརྒྱ་གཙོ་བོ་སྡེ་གསུམ་རྡུལ་ཚོན་ལ་བརྟེན་ནས། ཀུན་བཟང་གཉིས་པའི་དྲུང་དུ། སྔོན་དུ་རྩ་དབང་གིས་རྒྱུད་སྨིན་པ་དེ་རྣམས་ལ། གསང་བ་ཡོངས་རྫོགས་སྒྲུབ་དབང་ཤིན་ཏུ་རྒྱས་པ་བདུད་རྩི་སྨན་སྒྲུབ་བཅས་པ་ལན་མང་དུ་ཐོབ་ཅིང༌།
གཞན་ལོ་ཙཱ་དང་གཏེར་ཁ་མི་གཅིག་པ་ཁ་ཡར་དུ་བཞུགས་པའི་ཟབ་པ་སྐོར་དགུ་སོགས་བཀའ་བརྒྱད་ཀྱི་དབང་རྒྱས་འབྲིང་མི་གཅིག་པ་བཅུ་གསུམ་ཙམ་ཐོབ་ཅིང༌།
བདེ་འདུས་གསང་བ་ཡོངས་རྫོགས་རང་བྱུང་རང་ཤར་རྣམས་ཀྱི་པོད་ཁ་ཡོངས་རྫོགས་རེ་རེ། ཨྱོན་གཉིས་པའི་དྲུང་དུ་ལྷོ་བྱང་གི་གཏེར་ཁ་དུ་མ་ཞིག་ཐོབ་པ་ལ། རྡོ་རྗེ་དྲག་པོ་རྩལ་གྱི་བྱིན་རླབས་ཐུགས་དབང༌།
རྡོ་རྗེ་དྲག་པོ་རྩལ་ལྷ་ཉི་ཤུ་རྩ་དྲུག་གི་དབང་རྒྱས་འབྲིང་གཉིས། རྡོ་རྗེ་དྲག་པོ་རྩལ་སྒྲུབ་སྡེ་བརྒྱད་ཀྱིས་བསྐོར་བའི་བུམ་དབང་རྒྱས་པ། རྡོ་རྗེ་ཕག་མོ་ཁྲོས་མ་ནག་མོའི་དབང༌།
ཀ་དག་ལྷུན་གྲུབ་རིག་པའི་རྩལ་དབང་ཟབ་མོ། །བླ་མ་ཡུམ་ཆེན་གྱི་གཏོར་མའི་དབང་བཞི། བླ་མ་རིགས་འཛིན་གདུང་སྒྲུབ་ཀྱི་རྩ་བའི་དབང་རྣམ་པ་ཉི་ཤུ་པ་དང༌། སྒྲུབ་དབང་རྒྱས་པ། གཏོར་དབང་ཐོབ་མཆོག་བློ་བདེ་དང་བཅས་པ།
ཀུན་བཟང་གཉིས་པའི་དྲུང་དུ། ལྷོ་གཏེར་མཁའ་འགྲོ་ཆེན་མོ། །འཇམ་དཔལ་ནཱ་ག་རཀྴ་ཕག་མོ་དབུ་བཅད་མ། ཡང་གསང་རྡོ་རྗེ་ཕག་མོ་ཁྲོས་མ་ནག་མོ་ཞལ་གཉིས་མ་ལྷ་ལྔའི་དབང་དང་བཅས་པ།
ཨྱོན་གཉིས་པའི་དྲུང་དུ་ཐུགས་རྗེ་ཆེན་པོ་ལྷ་ལྔའི་དབང༌། ལྷ་ལྕམ་པདྨ་གསལ་གྱི་སྐྱེས་མཐའ་སྤྲུལ་སྐུ་པདྨ་གླིང་པས་སྨན་བྲག་ནས་སྤྱན་དྲངས་པའི་ཟབ་ཆོས་བླ་མ་ནོར་བུ་རྒྱ་མཚོའི་དབང་རྣམས་སྒྲུབ་ཆེན་མཚན་ཉིད་རྫོགས་པའི་སྒོ་ནས་རྡུལ་ཚོན་གྱི་དཀྱིལ་འཁོར་སོ་སོར་ཐོབ་པ་ལ།
ཐོག་མར་སྟ་གོན་དབང་ཆོག་

རྡོ་རྗེའི་གོ་ཁྲབ་ཀྱི་སྒོ་ནས་རིག་འཛིན་ལྷ་ལྔའི། རྡོ་རྗེ་རྣམ་འཇོམས་དཀར་པོ་ལྷ་བཅོ་ལྔའི། གུ་རུའི་རྩ་དབང་བླ་མ་གསང་འདུས་ཀྱི། བླ་མའི་གཏོར་དབང་རབ་འབྱམས། གུ་རུ་སྐུ་ལྔའི་ཚེ་དབང༌། རིགས་འཛིན་ཡང་གསང་བླ་མེད་ལྷ་ལྔའི།
ཕྱག་རྡོར་དཀར་པོ་ཡང་གསང་ལྷ་ཉེར་གཅིག་གི །ཕག་མོ་ཡང་གསང་བླ་མེད་ཀྱི། དྲག་པོ་ཡང་གསང་བླ་མེད་ལྷ་ལྔའི། ཡང་གསང་ནོར་བུ་སྒྲོལ་གསལ། རྟ་མགྲིན་ཡང་གསང་བླ་མེད་ཀྱི།
རྣམ་ཐོས་བུ་དམར་པོའི། མགོན་པོ་སྡེ་བརྒྱད་ཀྱི་དབང་རྣམས་དང༌། མཉམ་མེད་སྤྲུལ་སྐུ་ཀློང་ཆེན་རབ་འབྱམས་པས་མཛད་པའི་རྫོགས་ཆེན་མཁའ་འགྲོ་ཡང་ཏིག་སྐོར་ལ། དཔལ་རྒྱལ་བ་རིགས་ལྔའི་དབང༌།
ལྷོ་གསེར་མཛོད་ནས་བྱོན་པའི་དཔལ་རྡོ་རྗེ་གཞོན་ནུ་ཆེ་མཆོག་གི །སྤྲུལ་སྐུ་རཏྣ་གླིང་པས་མ་དང་ལྷ་མོ་བྲག་ནས་སྤྱན་དྲངས་པའི་དཔལ་རྡོ་རྗེ་གཞོན་ནུའི། ཆོས་རྒྱལ་རཏྣ་གླིང་པས་གནམ་སྐས་བྲག་ནས་སྤྱན་དྲངས་པའི་འཇིགས་བྱེད་མེའི་སྤུ་གྲི་ལྷ་ལྔའི།
དེ་ཉིད་ཀྱི་ཚེ་སྒྲུབ་གཡང་ཞག་འཁྱིལ་པའི། ཆོས་དབང་གནམ་སྐས་ནས་སྤྱན་དྲངས་པའི་དཔལ་རྡོ་རྗེ་གཞོན་ནུ་འབར་བའི་དབང༌། དེ་རྣམས་རྡུལ་ཚོན་ལ་བརྟེན་པའི་དབང་བཞི་ཁོ་ན་དང༌།
སྒྲུབ་པ་བཀའ་བརྒྱད་འདུས་པའི་ཡང་སྙིང༌། རྟ་མགྲིན་ཡང་གསང། འཆི་མེད་ཚེའི་རྫོང་ཆུང་གི་ཚེ་དབང༌། གིང་ལྔ་གཟའ་གདོང་གི་སྲོག་དབང༌། ལྷ་ལྕམ་པདྨ་གསལ་གྱི་སྐྱེ་མཐའ་སྤྲུལ་སྐུ་ཚུལ་ཁྲིམས་རྡོ་རྗེས་དགས་ལུང་ཁྲ་མོ་བྲག་ནས་སྤྱན་དྲངས་པའི་རྫོགས་ཆེན་མཁའ་འགྲོ་ཡང་ཏིག་རྒྱལ་བ་རིགས་ལྔའི་དབང་ཟབ་པ་ལས་ཆེས་ཟབ་པ་བཀའ་གཏེར་གཉིས་འདུས་འཇམ་དཔལ་གཤིན་རྗེ་སྒྲོམ་བུ་མར་གྲགས་པའི་རྒྱ་ཞང་ཁྲོམ་གྱིས་

སྤྱན་དྲངས་པའི་གཤིན་རྗེ་འཇོམས་བྱེད་འབར་བ་ལྷ་བཞི་བཅུ་རྩ་གཅིག་གི་རྡུལ་ཚོན་གྱི་དཀྱིལ་འཁོར་དུ་ཐུན་མོང་དང་ཐུན་མོང་མ་ཡིན་པའི་དབང༌། གཤིན་རྗེ་གཤེད་དམར་པོའི་ཚེ་དབང༌། བཀའ་མ་ཡང་དབང་བརྒྱུད་མན་ངག་དེ་མཚུངས་དང་བཅས་པ་ལུས་པ་མེད་པར་ཁོང་དུ་ཆུད།
རང་བཞིན་རྫོགས་པ་ཆེན་པོ་ཡང་ཏིག་སངས་རྒྱས་མཉམ་སྦྱོར་གྱི་རྡུལ་ཚོན་གྱི་དཀྱིལ་འཁོར་དུ་དབང་གསུང་རབ་མཐའ་དག་གི་ལུང༌། སྣ་ནམ་པ་ཆེན་པོ་རྡོ་རྗེ་བདུད་འཇོམས་ཀྱི་སྐྱེ་མཐའ་སྤྲུལ་སྐུ་རྡོ་རྗེ་གྲོ་ལོད་རྩལ་གྱི་བསམ་ཡས་རྣམ་སྣང་ཐུགས་སྒྲོམ་ནས་སྤྱན་དྲངས་པའི་ཟབ་ཆོས།
བླ་མ་བཀའ་བརྒྱད་ཡོངས་འདུས་ཀྱི། བླ་མ་ཞི་བའི་སྐོར་རིགས་འཛིན་རྩ་བའི་དབང་རྣམ་པ་ཉི་ཤུས་བྱང་ཆུབ་པ་དང༌།
སྒྲུབ་དབང་རྒྱས་པ་དང་བཅས་པ་རྡུལ་ཚོན་ལ་བརྟེན་པ་དང༌། ཉང་རལ་གྱིས་སྲིན་མོ་སྤར་རྗེས་ནས་ཁ་བྱང་དང་ལྷན་ཅིག་ཏུ་སྤྱན་དྲངས་པའི། གུ་རུ་རྣམ་པ་བཅུ་གཉིས་ཀྱི་དབང༌།
བཀའ་བརྒྱད་ཡོངས་འདུས་ཀྱི་ནང་ཚན་ཨྱོན་ཚེ་དཔག་མེད་ཞལ་གསུམ་ཕྱག་དྲུག་པ་ཡུམ་ལྷ་མོ་སོ་གཅིག་གིས་བསྐོར་བའི་དབང་རྡུལ་ཚོན་ལ་བརྟེན་པ་དང༌། དྲག་པོ་དམར་ཆེན་དབུ་དགུ་ཕྱག་བཅོ་བརྒྱད་པའི་སྨིན་བྱེད་དབང་གསང་བ་ཡེ་ཤེས་རང་གསལ་གྱི་དབང༌།
རྩ་བའི་བདེ་ཆེན་རོལ་པ་སྒྲུབ་པ་རྒྱས་པ་ལྷ་དབང་བཅས་པ་རིན་ཆེན་བདུན། འཕྲིན་ལས་བཞི་སྟེ་ཕན་པའི་དབང་གསུམ། ནུས་པའི་དབང༌།
རིགས་བརྒྱུད་སྤེལ་བའི་དབང༌། གསང་བའི་དབང༌། ཤེས་རབ་ཡེ་ཤེས་ཀྱི་དབང༌། དབང་བཞི་པ་རྣམས་སྒྲུབ་ཆེན་རྒྱས་པར་གནང་བའི་སྒོ་ནས་ཐོབ། བཀའ་འདུས་ཀྱི་ནང་ཚན་ཚེ་བདག་འོད་ཀྱི་ཐིག་ལེའི་སྐོར་ལ།
བཅོམ་ལྡན་འདས་འཇམ་དཔལ་གཤིན་རྗེ་གཤེད་ཕྱག་རྒྱ་ཆེན་པོ་ཟིལ་གྱིས་གནོན་པའི་འཇམ་དཔལ་ཞི་ཁྲོའི་

དབང༌། ཁྲོ་རྒྱལ་མི་གཡོ་བ་སྔོན་པོ་ཞལ་གསུམ་ཕྱག་དྲུག་པ་ལྷ་ལྔའི་དབང༌། མཁའ་ལྡིང་ཁྲ་བོ་ཞལ་གསུམ་ཕྱག་དྲུག་པའི་དབང༌། གུ་རུ་སྐུ་ལྔ་འཆི་མེད་ཚེའི་དབང༌། ཟབ་ཆོས་པདྨ་སྙིང་ཏིག་གསང་བའི་དབང༌།
ཟབ་ཆོས་ཀུན་བཟང་སྙིང་ཏིག་དམ་པ་རིགས་བརྒྱའི་དབང༌། ཟབ་ཆོས་མཁའ་འགྲོ་སྙིང་ཏིག་དབང་ལྔ་རྫོགས་དེ་ཉིད་ཉི་ཤུ་པ། ཐུགས་གཏེར་ནས་བྱོན་པའི་གུ་རུ་ཞལ་གསུམ་ཕྱག་དྲུག་བ་ལྷ་ཞེ་གཅིག་གི་དབང་རྡུལ་ཚོན་དང༌།
ཐུགས་སྒྲུབ་གསང་བ་འདུས་པ་བླ་མ་རྡོ་རྗེ་འཆང་ལྷ་ཉི་ཤུ་རྩ་དྲུག་གི་དབང་རྡུལ་ཚོན་ལ་བརྟེན་པ་དང༌། སྦས་ཡུལ་འབྲས་མོ་གཤོངས་ཀྱི་ལྷ་རི་རིན་ཅེན་སྙིང་པོའི་འཇའ་འོད་ཕུག་པ་ནས་སྤྱན་དྲངས་པའི་ཚེ་སྒྲུབ་ཐབས་བདུད་རྩི་འཁྱིལ་པ།
མགོན་པོ་ཚེ་དཔག་མེད་ལྷ་ཉེར་ལྔའི་རྡུལ་ཚོན་གྱི་དཀྱིལ་འཁོར་དུ་རྩ་བ་བརྒྱུད་པའི་དབང་བཞི་ཡོངས་རྫོགས་དང༌། བཀྲ་ཤིས་དག་པའི་རྫས་ལ་བརྟེན་ནས་ཚེ་སྒྲུབ་པའི་དཀྱིལ་འཁོར་ཆེན་པོར་སྒྲུབ་ཆེན་མཚན་ཉིད་ཚང་བའི་སྒོ་ནས་སྒྲུབ་དབང་རྒྱས་པ།
བཅུད་ལེན་གྱི་དབང་དང་བཅས་པས་རྒྱུད་ཡང་དག་པར་སྨིན་པར་བྱས། གཞན་ཡང་རང་ལོ་ཞེ་གཅིག་པ་ལ། མངའ་བདག་ཉང་གིས་སྲིན་མོ་སྦར་རྗེས་ནས་སྤྱན་དྲངས་པའི་དྲག་པོ་དམར་ཆེན་མེའི་སྤུ་གྲི་ཅན་གྱི་རྩ་བ་དོན་གྱི་དབང་དང་ཡན་ལག་འཕྲིན་ལས་ཀྱི་དབང་བཞི་རྫོགས་པ་དང༌།
སྤྲུལ་སྐུ་པདྨ་གླིང་པས་སྐུར་རྗེས་རྡོ་རྗེའི་གུར་ནས་སྤྱན་དྲངས་པའི་དྲག་པོ་དམར་ཆེན་ཞལ་གསུམ་ཕྱག་དྲུག་པ་ལྷ་ཉེར་གསུམ་གྱི་དབང་རྡུལ་ཚོན་དང༌།
བྱང་གཏེར་གྱི་དབུས་མཛོད་ནས་བྱོན་པའི་ཚེ་སྒྲུབ་ལྕགས་སྡོང་མའི་དབང༌། མགོན་པོ་ཚེ་དཔག་མེད་དཀར་པོ་འཆི་མེད་འོད་སྣང་མ་ལྷ་བཅུ་གསུམ་གྱི་དབང༌།
མཚམས་མེད་ལྔ་སྦྱོང་ན་རག་དོང་སྤྲུགས་བཀའ་

གཏེར་གཉིས་ལ། ཞི་ཁྲོ་རྩ་བའི་དཀྱིལ་འཁོར་གཉིས། པདྨ་བརྒྱ་ལྡན་གྱི་དཀྱིལ་འཁོར་བརྒྱད་དེ་རས་བྲིས་ཀྱི་དཀྱིལ་འཁོར་ཆེན་པོ་བཅུར། རྒྱ་གཟིགས་སྟོན་པའི་ཡི་གེའི་སྟེང་ནས་སྨིན་རྒྱས་སུ་མ་ཚང་བ་མེད་པར་སྩལ་ཞིང་ཁོང་དུ་ཆུད།
སྤྲུལ་སྐུ་ཆེན་པོ་སངས་རྒྱས་གླིང་པས་གྱེ་རེ་བྱེ་མ་དཀར་པོའི་ཆུ་རོང་ནས་སྤྱན་དྲངས་པའི་ཚེ་སྒྲུབ་ཉི་མ་ཁ་སྦྱོར། འཕགས་པ་སྤྱན་རས་གཟིགས་དམར་པོ་ཞལ་གཅིག་ཕྱག་བཞི་པ་ཡུམ་ལྷ་མོའི་ལྔའི་དཀྱིལ་འཁོར་དུ་ཚེ་དབང་ཟབ་མོ།
།པདྨ་གླིང་པས་ལྷོ་བྲག་སྨན་མདོ་ནས་སྤྱན་དྲངས་པའི་ཚེ་དཔག་མེད་ལྷ་ཉེར་བརྒྱད་ཀྱི་དབང༌། སྐུར་རྗེས་རྡོ་རྗེ་གུར་ནས་སྤྱན་དྲངས་པའི་ཚེ་སྒྲུབ་རྡོ་རྗེ་འཕྲེང་བའི་དབང༌།
པདྨ་ལས་འབྲེལ་རྩལ་གྱིས་སྤྱན་དྲངས་པའི་རྟ་མགྲིན་གྱི་དབང༌། ཆོས་དབང་གིས་གནམ་སྐས་ནས་སྤྱན་དྲངས་པའི་ཐུགས་རྗེ་ཆེན་པོ་འཁོར་བ་དོང་སྤྲུགས། རྗེ་བཙུན་ཀརྨ་པའི་ཁྱད་ཆོས་ཐུགས་རྗེ་ཆེན་པོ་རྒྱལ་བ་རྒྱ་མཚོ་ལྷ་བཅུ་བདུན་གྱི་རྒྱལ་བ་རྒྱ་མཚོའི་ཞིང་བཀོད་པའི་གཏོར་དབང༌།
ཚེ་དབང༌། རྒྱལ་སྲས་རྡོ་རྗེ་གླིང་པས་མོན་བུམ་ཐང་ཆུ་མུ་ནས་སྤྱན་དྲངས་པའི་ཐུགས་རྗེ་ཆེན་པོ་རྒྱལ་བ་རྒྱ་མཚོའི་སྤྲུལ་སྐུ་སངས་རྒྱས་གླིང་པས་ཕུག་རི་ཕུག་མོ་ཆེ་ནས་སྤྱན་དྲངས་པའི་ཐུགས་རྗེ་ཆེན་པོ་ནོར་བུ་ལུགས་ཀྱི།
རྒྱ་སྟོན་པདྨ་དབང་ཕྱུག་གིས་གངས་བར་ཕུག་མོ་ཆེ་ནས་སྤྱན་དྲངས་པའི་ཐུགས་རྗེ་ཆེན་པོ་ཡིད་བཞིན་ནོར་བུའི།
ཆོས་དབང་གིས་ལྷོ་བྲག་མཁའ་ཆུ་ནས་སྤྱན་དྲངས་པའི་ཐུགས་རྗེ་ཆེན་པོ་ཡང་སྙིང་འདུས་པའི་སྐྱེ་བདུན་སྒྲུབ་ཆེན་དང་རྗེས་སུ་འབྲེལ་བའི་རྩ་སྒྲུབ་ཀྱི་དབང་མ་བུ་ཚང་བ་སྐྱེ་བ་བདུན་པའི་དབང་དང་བཅས་པ།
ཐུགས་རྗེ་ཆེན་པོ་བཅུ་གཅིག་ཞལ་ལྷ་སོ་བདུན་གྱི་དབང་རྡུལ་ཚོན་ལ་བརྟེན་པ་དང༌། ཕྱག་མཚན་ཞེ་གཉིས་ཀྱི་རྗེས་གནང༌། སྤྲུལ་སྐུ་བྱ་མང་པོས་ལྷ་མཚོ་སྲིན་མཚོ་ནས་སྤྱན་དྲངས་པའི་ཀུན་བཟང་ཐུགས་གཏེར་གྱི་དབང་ལུང་རྗེས་གནང་དང་བཅས་པ།
གྲུབ་ཆེན་མི་ཏྲ་ཛུ་གི་ལྷ་ལྔའི་བྱིན་རླབས། དཔལ་མགོན་མ་ནིང་དྲེགས་པའི་སྲོག་

དབང༌། བོད་ཁམས་སྐྱོང་བའི་བསྟན་མ་བཅུ་གཉིས་ཀྱི་སྲོག་དབང༌། གནོད་སྦྱིན་ཟངས་ཀྱི་བེག་ཙེ་ཅན་གྱི་རྗེས་གནང༌། ཆོས་དབང་གི་ཛམྦྷ་ལ་དམར་པོ་ཞལ་གཅིག་ཕྱག་གཉིས་ཀྱི་རྗེས་གནང༌། ཉང་རལ་གྱི་གཏེར་ཁ་ནས་བྱོན་པའི་ཞང་བློན་གྱི་གཏོར་དབང༌།
གྲ་པ་མངོན་ཤེས་ཀྱིས་བསམ་ཡས་ག་བ་བུམ་པ་ཅན་ནས་སྤྱན་དྲངས་པའི་ཞང་བློན་རྡོ་རྗེ་བདུད་འདུལ། ཕྱི་སྒྲུབ་བེར་ནག་ལྷ་ལྔའི་རྗེས་སུ་གནང་བ་དང༌། ནང་སྒྲུབ་ལྷ་དགུའི་རྗེས་གནང༌།
ཛམྦྷ་ལ་དམར་པོ་ཞལ་གསུམ་ཕྱག་དྲུག་པའི་རྗེས་གནང༌། བྱང་གཏེར་གྱི་བཀའ་སྲུང༌། ཨེ་ཀ་ཛ་ཊི་དང༌། དུར་ཁྲོད་མ་གསུམ། རེ་མ་ཏི། དབང་གི་མ་བདུན། བསྟན་མ་བཅུ་གཉིས། རྡོ་རྗེ་ལེགས་པ།
གཉན་ཆེན་ཐང་ལྷ། ལྕགས་མཛོད་ཀྱི་བཀའ་སྲུང་བྱང་བཙན་པ་རྣམས་ཀྱི་བཀའ་གཏད་ཀྱི་རྗེས་གནང་རེ་རེ། བསྟན་སྲུང་ཡོངས་རྫོགས་ཀྱི་དབང༌། བྱང་གཏེར་གྱི་དཔལ་མགོན་སྟག་ཞོན་ནག་པོའི་རྗེས་གནང༌།
དཔལ་མགོན་མ་ནིང༌། ཚར་ཆེན་ཆོས་རྗེ་ནས་བརྒྱུད་པའི་དབང་རྗེས་གནང༌། ཟང་ཟང་ལྷ་བྲག་གི་གཏེར་ཁ་གནོད་སྦྱིན་ནོར་ལྷ་ཡོངས་རྫོགས་ཀྱི་དབང་རྗེས་གནང་ཡོངས་རྫོགས། བྱང་ཆུབ་སེམས་དཔའ་ཟླ་རྒྱལ་གྱི་ཞལ་གཟིགས་རྟ་མགྲིན་ནག་པོའི་རྗེས་གནང༌།
ནུབ་ཟངས་མཛོད་ཀྱི་དབང་སྡུད་ལྷ་ཆེན་འཁོར་བཅས་ཀྱི་ཕྱི་ནང་གསང་བའི་རྗེས་གནང་ལུང་དང་བཅས་པ། འཇམ་དཔལ་ནཱ་ག་རཀྴའི་གཏེར་ཁ་མི་གཅིག་པ་གསུམ་གྱི་དབང་ལུང་གདམས་ངག་དང་བཅས་པའི་རྗེས་གནང༌།
དེ་མཚུངས་བཀའ་མ་དང་བཅས་པའི་རྗེས་གནང་ཟབ་མོ་ལྔ་ཙམ་དང༌། ཆོས་རྒྱལ་རཏྣ་གླིང་པའི་ཆོས་སྐྱོང་དམ་ཅན་སྡེ་བདུན་གྱི་དབང་ལུང་རྗེས་གནང་དང་བཅས་པ།
གནམ་སྐས་ཀྱི་གཏེར་བདག་མཁའ་རི་ཀླུ་བདུད་སྨྱོན་

བཀའི་བཀའ་གཏད། བུམ་ཐང་གི་བཀའ་སྲུང་དྲག་པོ་གསུམ་སྒྲིལ་གྱི་བཀའ་གཏད། དུག་སྤྲུལ་སྤུངས་འདྲའི་གནས་བདག་ཀླུ་རྒྱལ་འཆི་མེད་ཉེ་བའི་དབང་པོའི་བཀའ་གཏད་དང་བཅས་པ། དེ་དག་གཏེར་ཁ་སོ་སོའི་ཤོག་སེར་བུ་ཡང་བུ་དང་བཅས་པའི་སྒྲུབ་ཐབས་ལས་ཚོགས་ཇི་སྙེད་པ་དང༌།
པདྨ་བཀའ་ཆེམས། པདྨ་ཐང་ཡིག་མི་འདྲ་བ་བཅུ་གཅིག་ཙམ་དང༌། མ་ཎི་བཀའ་འབུམ། རྙིང་མའི་རྒྱུད་འབུམ། གཤིན་རྗེ་གཤེད། འཆར་ཀ་ཚེ་བདག་དང་བཅས་པའི་དབང་ལུང་རྗེས་གནང་ཡོངས་རྫོགས་སྔགས་བསྡེབས་དང་བཅས་ལེགས་པར་སྦྱངས་ཤིང་ཁོང་དུ་ཆུད།
མདོར་ན་ལམ་འདིའི་ཕྱོགས་ལ་ཡང་ཕ་རིགས་འཛིན་ཆེན་པོ་དང་རྗེ་བཙུན་མཁྱེན་བརྩེའི་དབང་ཕྱུག་གི་སྐུ་དྲིན་ལས་དིང་སང་གི་མིང་བཏགས་ཀྱི་སྔགས་པ་ཆུ་རྡོ་དང་འདྲ་བ་རྣམས་དང་ཅུང་མི་འདྲ་བ་ཞིག་བདོག
།གཞན་ཡང་རང་ལོ་ཞེ་གཉིས་པ་ལ། སྡེ་སྲིད་བཀྲ་ཤིས་སྟོབས་རྒྱལ་དྲུང་གིས་སྡེ་པར་བདག་རྫོང་སྟར་གྱིས་གསུང་པའི་ཕྱག་དམ་དང༌།
ངོས་རང་ལ་ཡང་ཕྱག་དམ་ཕེབས་པའི་ནང་ན། འདིར་འབྲེལ་ཚད་དོན་ལྡན་དཔལ་པདྨ་རྒྱལ་པོ་རྡོ་རྗེ་ཡེ་ཤེས་རྩལ། མངའ་རིས་རིགས་འཛིན་ཆེན་པོ་སྤྱན་དྲངས་ཏེ་གསང་ཆེན་དང་ཆོས་ཀྱི་སྒོ་མོ་ཕྱེ་སྟེ།
ཚེ་གཅིག་ལ་ཀུན་ཏུ་བཟང་པོའི་གོ་འཕང་མངོན་དུ་བྱེད་པའི་ཐབས་ཐེག་པ་ཡོངས་རྫོགས་ཀྱི་ཉམས་ལེན་ཐོས་པས་གྲོལ་བའི་སྒྲུབ་པ་ཆེན་པོ་བཀའ་བརྒྱད་ཀྱི་སྐོར་སོགས་གསོལ་བ་འདེབས་རྒྱུ་ཡིན་པས།
དེ་བར་གྱི་ཕྱག་གཡོག་དང་ཆོས་ཉན་པ་ལ་ཤོག་གསུང་བྱུང་བས། ས་དང་པོའི་རྟོགས་པ་མངོན་དུ་གྱུར་པ་ལྟ་བུའི་སྤྲོ་བ་ཉི་མ་ཤར་བ་ལྟར་བྱས། དེ་འཕྲལ་ཆས་ནས་གནས་གསར་ནས་ཀྱི་ན་བཟའ་དངོས་གཙང་བ་རྣམ་གྲངས་གཉིས་ཀྱིས་གཙོས་པའི་འབུལ་

བ་འདྲ་དང་བཅས་རས་འཛིམས་ཀྱི་ལ་མོ་ལ་བྱས་ཡོངས། གཏེར་སྟོན་ཉིད་ལྷོ་ནས་ཚུར་ཕེབས་པའི་ལམ་བར་དུ་ཞབས་རྗེས་ཟིན་ལ་རེས་ཉིན་མཚན་དལ་མེད་ཡོངས་ཀྱང་ཅུང་མ་ཟིན། འདར་སྟོད་གྲང་མོ་ཆེའི་མདུན་སར་ཅུང་ཟད་ངལ་གསོས།
རྗེ་བཙུན་ཆོས་ཀྱི་རྒྱལ་པོ་ཚར་པ་རྗེའི་རིན་ཐང་མེད་པའི་སྐུ་གདུང་རིན་པོ་ཆེ་ལ་ལུས་འདི་ཞིང་གི་རྡུལ་སྙེད་དུ་སྤྲུལ་ནས་ཕྱག་འབུལ་བྱས། དེ་ནས་ཤར་མར་ཕྱིན་སྔགས་རྙིང་མའི་ཆོས་གྲྭ་རྒྱུན་མི་འཆད་སྒྲོག་པ་དགོན་ཕུག་པའི་མདུན་སར་ཚ་བ་བྱས།
དེ་ནུབ་ཀླུ་ལུང་དུ་བསྡད། སང་སྔ་བར་ཕྱིན་ཏེ་སྡོད་ཀྱི་ཕུག་པོ་ཆེར་མཇལ། འབུལ་རྒྱུ་རྣམས་ཕུལ་བས་ན་བཟའ་རྣམས་དེ་འཕྲལ་བཞེས་ཐུགས་དགྱེས་དགྱེས་ཀྱི་ཞལ་ཏ་མང་དག་གནང༌།
བླ་མ་དྲག་པོའི་བྱིན་རླབས་ཐུགས་དབང་བཀའ་དྲིན་སྩལ། དེ་ནས་རྒྱལ་པོའི་ཕོ་བྲང་དུ་ཕེབས་འཇིག་རྟེན་གྱི་འདོད་རྒུ་ནི་ལྷའི་དཔལ་ལ་འགྲན་བསྡོ་བ་ཙམ་འདུག
།བཀའ་བརྒྱད་བདེ་འདུས། གསང་བ་ཡོངས་རྫོགས། རང་བྱུང་རང་ཤར་ཏེ་སྒྲུབ་པ་ཆེན་པོ་གསུམ་སྦྲེལ་མར་གནང༌། ཕ་པདྨ་རྒྱལ་པོས་གཙོ་བུམ་བཟུངས་ཐག །བདག་གིས་ཡང་དག །སྡེ་སྲིད་སྐུ་མཆེད་ཀྱིས་འཇམ་དཔལ་དང༌།
རྟ་མགྲིན་སོགས་ཀྱི་བུམ་པ་སོ་སོའི་བཟུངས་ཐག་འཛིན་པའི་སྐལ་བ་བཟང་པོའི་དཔོན་སློབ་རྣམས་ཀྱིས་ཟླ་བ་གསུམ་གྱི་བར་ལ་སྒྲུབ་པ་མཛད། སྒྲུབ་དབང་མཛད་དུས་གཙོ་བུམ་དང་ཡང་དག་གི་བུམ་པ་མ་གཏོགས།
གཞན་མ་བུམ་པ་ཐམས་ཅད་ཆུ་དང་དབྱེར་མེད་དུ་འཁྱགས་ནས་བུམ་ཆུ་གནང་རྒྱུ་མི་འདུག །གཏེར་ཁ་དེ་གསུམ་གྱི་ཤོག་སེར་ལས་ཇི་ལྟར་བྱོན་པའི་ཡི་གེ་རྣམས་ཀྱི་ལུང༌། སྒྲུབ་ཆེན་དེ་གསུམ་གྱིས་གཙོས།
ཀུན་བཟང་ཐུགས་གཏེར། བྱང་གཏེར་གྱི་མཛོད་ལྔའི་

ཆོས་ཚན་སོ་སོ། མངལ་སྐྱེས་ནོར་བུའི་བང་མཛོད། གཏན་ཁྲིམས། དུས་ཁྲིམས། གསང་སྔགས་ལམ་རིམ། ཆོས་དབང་གི་མ་ནིང༌། བྱང་གཏེར་གྱི་སྟག་ཞོན། གཟའ་མཆོག་ཆེན་པོ། བསྟན་སྲུང་ཡོངས་རྫོགས་སོགས། ཟླ་བ་བདུན་གྱི་བར་ལ་ཉིན་མཚན་ཁོར་ཡུག་ཏུ་དབང་ལུང་རྗེས་གནང་སོགས་ཆོས་ཀྱི་སྦྱིན་པ་ཐང་མར་བརྡལ་ཏེ་ཆོས་འདོད་ཀྱི་རེ་བ་མཐར་ཕྱིན་པར་མཛད།
བསྟན་པ་རིན་པོ་ཆེ་སྲིད་མཐའི་བར་དུ་རྒྱས་པར་མཛད་པ་ནི་བསྟན་པ་སྟོབས་ཀྱིས་རྒྱས་པར་མཛད་པའི་སྡེ་སྲིད་ཀྱི་བཀའ་དྲིན་དང༌།
འབྲེལ་ཚད་དོན་ལྡན་པདྨ་རྒྱལ་པོའི་ཞལ་འོད་གསུང་གི་བདུད་རྩིས་བློ་གྲོས་ཀྱི་བུམ་པ་ཁེངས་ཏེ་པདྨ་འོད་ཀྱི་གཞལ་ཡས་ལ་ཐལ་མར་ཕྱིན་ཆོག་པ་ནི་པདྨ་རྒྱལ་པོ་ཡབ་སྲས་ཀྱི་སྐུ་དྲིན་ཡིན་པས་བདེ་ན་ཀུན་ཀྱང་འདི་བཞིན་མཛད་པར་ཞུ་ཞིག
།སྐུ་གསུམ་སྲས་གཅིག་རྒྱལ་བའི་ཁ་ལོ་པ། །ཆོས་སྐུ་གཉིས་པ་ཚུལ་གཟུགས་པདྨ་ཞེས། །ཁྱོད་ཉིད་ཅིག་ཤོས་རིགས་འཛིན་མཚན་འཆང་བ།
།བདག་གི་འདྲེན་པ་བཀའ་གཏེར་དུ་མའི་མཛོད། །རྒྱ་བོད་གཏེར་གནས་ཆེན་པོ་ཐམས་ཅད་ཀྱི། །མཆོག་ཐུན་སྒྲུབ་པའི་ཆོས་མཛོད་ཁྱོད་གཅིག་པུ། །གངས་ཅན་བོད་ཀྱི་གདུལ་བྱའི་སྐྱབས་མགོན་དེའི།
།གསུང་གི་གསང་བ་ཆེས་གསང་འདི་ཐོས་པས། །སྲིད་ཞི་མཉམ་ཉིད་རྟོགས་པའི་རྣལ་འབྱོར་ང༌། །སྔགས་པ་ཚོགས་པའི་ཁྲོད་ན་མི་མཚེར་གདའ། །དེ་ནས་རང་ལོ་ཞེ་གསུམ་པ་ཁྱི་ལོ་ཟླ་བ་གཉིས་པའི་ཚེས་བཅུ་ལ་བཀྲ་བཟང་ལ་ཕེབས།
ཚེས་བཅུའི་མཆོད་པ་རྒྱས་པར་གནང༌། དེ་ནས་བཀྲ་བཟང་སྒྲུབ་ཆེན་གྱིས་བཞེངས་པའི་བླ་བྲང་འདུ་ཁང་སྦྲགས་པ་དེར་ཞབས་དྲུང་སྐུ་མཚམས་ཞག་བདུན་མཛད།  བདག་གིས་ཀྱང་མཁའ་འགྲོ་སྤྱིའི་ཡུམ་ཆེན་ཨེ་ཀ་ཛ་ཊིའི་གཏོར་ཁང་གི་མདུན་དུ་བླ་མ་དྲག་པོ་དབུ་དགུ་པའི་བསྙེན་

པ་ཞག་བདུན་བྱས། ཞག་བཞི་སོང་བའི་ཐོ་རེངས་ཀྱི་དུས་རྨི་ལམ་ན། མི་དཀར་པོ་སྣུམ་ལ་བརྗིད་པ་ཞིག་གིས་ཨྱོན་ཉིད་དཔལ་ཆེན་རྡོ་རྗེ་གཞོན་ནུའི་སྐུར་བཞེངས་པའི་སྐབས་ཀྱི་དམ་རྫས་ཀྱི་དཀྱིལ་འཁོར་དང་བཅས་པ་བཀྲག་མ་ཉམས་པ།
ཆོས་ནོར་གྱི་གཏེར་གནས་མང་པོ་དང་བཅས་པ་བསྟན། ཁྱེད་རང་གི་འདྲེན་པ་ཉིད་ཀྱི་ཆོས་ནོར་གྱི་ལས་འཕྲོ་འདི་རྣམས་ཡིན་ཞེས་གསལ་པོར་བསྟན། མཐར་དྲི་བཟང་གིས་ཡིད་བརྣངས་པ་ཙམ་བྱས་འཇའ་ཚོན་ཁྲ་ཤིག་གེ་བའི་ངང་ནས་ཡལ་བ་ལྟར་བྱས་གཉིད་སད་བྱུང་བས་དྲི་བཟང་མངོན་སུམ་དུའང་ཐུལ་གྱིན་གདའ།
གང་ལྟར་དེ་གྲོལ་ནས་བར་སྐོལ་ལ་ཕེབས། པདྨ་འོད་ཀྱི་གཞལ་ཡས་ན་རྡོ་རྗེ་གཞོན་ནུ་དང༌།
བླ་མ་དྲག་པོ་མཐིང་ཁ། གཞན་ཡང་ཚེ་དཔག་མེད་སོགས་ཡི་དམ་ཆོས་སྐྱོང་དབྱེར་མེད་ཀྱི་སྐུ་འདྲ་འདུག་གསུང༌། ཕྱག་འཁྲིད་གནང་བདག་གིས་ཀྱང་བླ་མས་སྟོན་པ་གནང་བ་ལྟར་རང་བྱོན་དེ་རྣམས་རྒྱན་ཚུན་ཆད་མ་འདྲེས་པ་མཐོང་ངོ་ཤེས་པ་གདའ།
དེ་ནས་སྐོར་བ་མཛད་རླུང་གསང་དུ་ཕེབས། གསོལ་ཇའི་བཞུགས་གྲལ་རྒྱས་པར་གནང༌། དེ་ནས་གྲལ་གྱེས་གཞན་མ་ཀུན་བསངས། བདག་ལ་སྡོད་གསུང་པ་ནས་ཕྱག་ཕྱིར་བསྡད། རླུང་གསང་ལ་ཕྱག་རྐྱོང་བ་གནང་སོང་བས་རྫའི་གའུ་ཆུང་ངུ་ཞིག་བཞེས་སྐུ་འཕྲག་ལ་འཇུག་པ་མཛད་སོང༌།
ཇི་ལྟར་ལགས་ཞུས་པས། ཁྱོད་ལ་ཡུན་དུ་མ་སོང་བར་བསྟན་ཨ་གསུང༌། ཡིན་པ་གསང་རབ་ཏུ་དམ་པར་དགོས་རྒྱུ་ལ།
དུས་ཀུན་ལོག་པ་ཁོ་ན་སྒྲུབ་པའི་ཕྱག་གཡོག་ངན་པ་ཞིག་ཡོད་པ་དེས། སྐུ་རྒྱབ་ལ་སྤྱན་དྲངས། སྐུ་འཕྲག་ན་ཡོད་པ་ཀུན་ལ་བསྒྲགས། དེས་རྐྱེན་བྱས་གཏེར་བདག་ཁྲོས་ནས་ཆིབས་པ་བཟང་པོ་ཞིག་

འཕྲལ་དུ་ཤི །དེ་འཕྲལ་འགྲོ་གསུང་ནས་མི་བཞུགས་པའི་གྲབས་མཛད། བདག་གིས་འདི་ལྟར་མི་མཛད་པ་དགོས་ཞུས་མཚམས་སྦྱོར་ལྷག་བསམ་རྣམ་པར་དག་པས་ཕུལ། གཞན་སྦྱིན་བདག་གནས་གསར་བ་དང་འབྲི་གུང་པ་བྱ་ཡུལ་བ།
སྙེ་མོ་བ་སོགས་དགའ་མོ་ལོས་ཡིན། དེ་ཚོའི་དངོས་ལས་བྱང་པའི་མཚན་དགའ་བས་གདན་ཆགས་ས་གནང་དགོས་ནན་ཞུས་ཕུལ། སྡེ་སྲིད་སྐུ་མཆེད་དྲུང་དུའང་ཕུལ། སོ་སོ་ནས་དགེས་དགེས་ཅི་ཡང་གནང༌། མཆོད་ཡོན་ལེགས་ཚོགས་ཀྱི་དཔེ་ཐུབ་པ་ཙམ་བྱུང༌།
དེ་ནས་གོང་དུ་ངེད་རང་དཔོན་སློབ་ཀྱི་མཐུན་གྲུབ་སྤྱན་དྲངས་པའི་སྤྱན་རས་གཟིགས་ཐུགས་སྒྲུབ་སྐྱེ་བདུན་སོགས་ཀྱི་དབང་རྗེས་གནང་ལུང༌། ཀླུ་འབུམ་ནཱ་ག་རཀྴ།
དབང་སྡུད་ལྷ་ཆེན། ཛམྦྷ་ལ་ཕོ་དགུ་མོ་དགུའི་དབང་རྗེས་གནང་ལུང་དང་བཅས་པ་སོགས་ཟབ་གཏེར་དུ་མའི་བདག་པོར་གྱུར་པ་ལགས་སོ། །གཞན་ཡང་རྙིང་མའི་རྒྱུད་འབུམ་སོགས་བཀའ་གཏེར་གྱི་ཆོས་སྒོ་བརྒྱད་ཁྲི་ཞིག་ཐོབ་མོད།
ཕལ་ཆེ་བ་མིང་རྐྱང་ཙམ་མིན་པ་ཉམས་ལེན་དང་སྤེལ་བའི་གནས་དང་བྲལ་བས་ཐང་ཆད་དང་འདྲ་སྙམ་བསམས་བཞིན་ཐང་ཆད་པ་ལས་མི་འདུག་གོ །སྙིགས་དུས་འགྲོ་རྒྱུན་ཉམ་ཐག་ང་རོ་འབོད།
།འདི་འདྲའི་དུས་ན་པདྨཱ་ཀ་ར་ཁྱོད། །ཐུགས་རྗེས་ཡལ་བར་བཏང་བ་མ་ལེགས་མོད། །ལས་ངན་འཁོར་བའི་ལྕགས་སྐུད་མདུད་མེད་ཀྱི། །གྲངས་མེད་བསྡམས་པ་འདི་དག་གཟིགས་ལགས་སམ། །མྱུར་དུ་དཔལ་རི་འོད་ཀྱི་མཁའ་དབྱིངས་ནས།
།བྱིན་རླབས་མཁའ་འགྲོའི་ཆུ་འཛིན་གསར་པ་ཡི། །འཆི་མེད་བདུད་རྩི་ཐུགས་རྗེའི་ཆར་རྒྱུན་གྱིས། །འཁོར་བའི་ཁྱིམ་ཀུན་འཁྲུད་པར་བྱིན་གྱིས་རློབས། །སྟེང་འོག་བར་དག་མ་རུངས་འབྱུང་པོས་གང༌།
།དམུ་རྒོད་རྒྱལ་འདྲེ་ཐེ་རང་

ཚ་རག་གཏོང༌། །ཆོས་བྱེད་ཕལ་ལ་ཆོས་བརྒྱད་འགོང་པོ་ཞུགས། །དེ་དུས་དུས་འདིར་རིག་འཛིན་འཁོར་ཚོགས་དང༌། །ཞི་ཁྲོ་རྒྱལ་བའི་དཀྱིལ་འཁོར་མ་ལུས་པ། །རྣམ་སྤྲུལ་སྤྲུལ་པ་བྱེ་བ་བསམ་ཡས་ཀུན། །ར་མདའ་ཟླ་མེད་འབོད་དོ་ཐུགས་རྗེས་གཟིགས།
།བྱང་ཕྱོགས་མུན་པའི་ལྗོངས་འདིར་ཆོས་ནོར་གྱི། །དཔག་མེད་གཏེར་གྱི་སྒོ་མོ་ད་ཕྱེ་ཞིག །ལས་ཅན་འབྲེལ་བའི་ཕོ་མོ་ཇི་སྙེད་པ། །སྟོབས་ཆེན་མྱུར་དུ་བྱོན་ལ་བདུད་རིགས་ཆོམས།
།བདག་གི་སྨོན་པ་འདི་དག་འགྲུབ་གྱུར་ཅིག །གསུམ་པ་འཁྲིད་ཚུལ་རྒྱ་མཚོ་ལྟ་བུ་ནོས་ནས་བསྙེན་སྒྲུབ་ལས་མཐའ་སྦྱིན་སྲེག་གིས་བསྐང་བ་ལའང༌། གསར་མ་དང༌། རྙིང་མ་རྣམས་རིམ་པས་བཀོད་ན།
དང་པོ་ནི་རང་ལོ་ཉེར་བཞི་པ་མདོ་ཕྱོགས་ཀྱི་སློབ་གཉེར་བྱེད་བཞིན་པ་ལ་སྔོན་དུ་དབང་གི་སྨིན་པ་གྲུབ་ཟིན་ནས། འབྲུ་དགོན་པར་སྔར་ནས་མྱོང་བ་ནི་ཅི་ཡང་མེད། ཧམ་པ་བྱས་མཚམས་ཤིག་བྱས་དེ་ཡང་སྐུ་གསུམ་གྱི་ལྷ་ལས་གཞན་པ་མེད་པས་དེའི་ནང་ནས་ཐུགས་ཀྱི་ལྷ་དཔལ་ཕྱག་ན་རྡོ་རྗེ།
དེ་ཡང་ཆེ་བ་བརྒྱད་ཀྱི་ནང་ནས་འཁོར་ལོ་ཆེན་པོ་དབང་གིས་ཆེ་བའི་གཞིའི་བསྙེན་པ་བྱས་དུས། ཞག་ཁ་ཡར་ཞིག་སོང་བ་ན་ནུབ་ཅིག་རྨི་ལམ་མངོན་སུམ་རང་ཟེར་རྒྱུ་མེད་པའི་ཟ་ཟི་ཞིག་ལ།
ཟླ་བོ་ཞིག་ན་ནས་འཆི་ལ་ཐུག་པའི་ཉམས་ཤར། དཀར་པོ་ཉམས་དེ་དངས་ནས་བསམས་རྩེ་ན་ང་རང་གི་ཁོང་པའི་ནང་ན་ཡར་རྒྱུག་པ་བཙུགས་པ་འདྲ་བའི་ཟུག་གཟེར་ནི་བཟོད་བླགས་མེད་པ་ལུས་ནི་ཡ་ཡོ་མི་ཐུབ་པ་ཙམ་འདུག
།ཅི་འདྲར་འགྱུར་རམ་སྙམ་པ་མ་གཏོགས་ཐབས་སོགས་ནི་གང་ཡང་མེད། དྲིན་ཁྱེར་ཐབས་མེད་པའི་ཕ་མ་གཉིས་ཟས་ནི་ཅི་ཟ་ཅི་འཐུང་བསྣམས་ནས་ཟོ་འཐུང་གསུངས་ཀྱང་ན་བའི་གནས་ཚུལ་ནི་ཞུ་མ་ནུས།
ཟས་

དེ་རྣམས་སྦས་ནས་བཞག །ཟོས་ཚུལ་ཞུས། དེ་ནུབ་ནས་བཟུང་ཞག་ལྔ་ཐུགས་དམ་མ་ཆག་ཙམ་མ་གཏོགས་མང་པོ་ཡེ་མ་ཐུབ། ཡབ་ཀྱི་བཀའ་ལུང་ལ་ཁྱོད་མཚན་ཉིད་བར་སོང་བས་མི་ནུས་པ་༧ཡོད་པ་ནམ། བཞིན་མདོག་ཡེ་མི་འདུག་བློ་ལྷོད་བྱས་ཁ་འདོན་བྱེད་དགོས་གསུང༌།
མཚན་ཉིད་པྲ་བཅལ་ཁོ་ནའི་དབང་གིས་གནད་དང་མྱོང་བ་དམིགས་པ་སོགས་ནི་ཅི་ཡང་མེད། ད་ངས་སྐྱེ་བ་གྲངས་མེད་ཅིག་བླངས་ཡོད་ཀྱང་དོན་མེད་ཁོ་ན་མ་གཏོགས་ཆོས་བྱེད་གཤའ་མ་ཞིག་མ་བྱུང་འདུག
།ད་ལན་གཅིག་པོ་ཆོས་བྱེད་པའི་ཁུང་བྱས་པ་འདི་ལ་ད་ལྟ་ཤི་ན་རང་ལེགས་སྙམ་དགའ་ཚོར་ཚད་མེད་རང་བྱུང༌། དེ་ལྟ་བུའི་རྦད་ཁམ་ཐག་ཆོད་བྱས་པའི་ནུབ་མོ་རྨི་ལམ་ན་སྒྲ་ཞིག་ལྷང་ལྷང་འདུག
།རླུང་ལྟ་བུ་ཡིན་ནམ་སྙམ་པའི་དེ་བས་གསང་བའི་སྒྲའི་གདངས་ལ་ཁྱོད་ནད་འདི་ལས་གྲོལ་བ་ཡོད་དོ་ཟེར་བ་ཐང་གསུམ་བྱུང༌། གཉིད་ཀྱི་རྣམ་པ་ཅུང་ཟད་བྱུང་བ་དེ་སད་པ་ན། ཨེ་བདེན་ནམ་སྙམ་ལངས་པས་ཟུག་གཟེར་ཡོད་པ་རྣམས་ནི་བྱུང་བའི་རྗེས་གང་ཡང་མེད་པར་གར་སོང་ཁུང་མེད་དུ་སོང་འདུག
།མངོན་སུམ་མ་ཡིན་ནམ་སྙམ་ཙ་ན་ཁམས་དངས་པ་རིག་པ་བདེ་བ་ཐུགས་དམ་ལ་སྤྲོ་བ་ཉི་མ་ཤར་བ་ལྟ་བུ་བྱུང༌།
བསྙེན་པའི་ཐོག་མ་འཁོར་ཆེན་ལྷ་བཅུ་གསུམ་ལ་ཟླ་བ་དྲུག་གི་བར་ལ་བགེགས་ཀྱི་རྣམ་པ་ཙམ་ཡང་མེད་པར་བདུད་དང་བར་ཆད་ཀྱི་རྒོལ་བ་ལས་རྒྱལ་བའི་ཐོག་མ་འདི་ཉིད་ཡིན་ནོ། །དེའི་དུས་དགུན་ཤིན་ཏུ་གྲང་བའི་སྐབས་ཡིན་ཀྱང་མཆོད་པའི་ཡོན་ཆབ་རྣམས་རེས་འགའ་ཅུང་ཟད་འཁྱགས།
རེས་འགའ་དབྱར་དུས་ལྟར་སྡོད་པ་མ་གཏོགས་ཡེ་ནས་མི་འཁྱག །དམ་རྫས་ཀྱི་གཏོར་མ་རྣམས་ཀྱང་དྲི་མ་ཕུན་སུམ་ཚོགས་པ་དང༌།
དཔལ་ལྡན་ལྷ་མོ་ཉིད་ལ་གཏང་རག་

གི་གཏོར་མ་བཅུགས་པ་མངོན་སུམ་དུ་བླངས་པ་དང༌། ཡབ་ཉིད་སྐུའི་མདངས་བཻཌཱུརྻ་དངས་བའི་མདོག་ལྟ་བུར་མཐོང་ཞིང་མདོར་ན་དེས་མཚོན་པའི་བསྙེན་རྟགས་ཕྲན་བུ་བྱུང་བ་རྣམས་ནི་བརྗེད་པར་ཐལ་ལོ། །དེ་གྲོལ་འཕྲལ་དགོན་པ་དེར་མྱུག་གི་ཆེན་པོ་རྣམས་ཀྱིས་གཙོས་པའི་མི་གྲངས་བརྒྱ་ལྷག་ཅིག་ལ་ཚེ་དབང་གྲུབ་རྒྱལ་མ་ཞག་ཏུ་སྒྲུབས་པའི་དེ་ནུབ་སིར་རི་ཞེས་པའི་སྒྲ་དང་ཐིག་པའི་སྐད་ཅིག་འདུག་གང་ཡིན་ནམ་སྙམ་བ་མ་གཏོགས་ཤེས་རྒྱུ་མ་བྱུང༌།
སང་ལྟས་པས་ཚེ་ཆང་གི་སྣོད་ཉུང་ངུ་མ་སོང་བའི་ཁར་དེ་ལྟར་ཁོལ་ཞིང་ལུད་ནས་ཉལ་ས་ཚེ་ཆུས་ཁེངས་ནས་འདུག་མོད། ཚེ་དབང་རྒྱས་པར་བྱས་དབང་རེ་བསྐུར་བས་ཚེའི་བར་ཆད་ཀུན་བསལ་ནས་ཕྱི་ནང་གི་བགེགས་ཐམས་ཅད་གྲོལ་འགྲོ་བ་འདི་དེ་དུས་ནས་བཟུང་ད་ལྟའི་བར་དུ་ཡོད་ཀྱང་ཀུན་གྱིས་གོ་བར་མི་གདའ།
དེ་ནས་སྡེ་པའི་བཀའ་ལུང་ལ་ཁྱེད་མཚམས་གྲོལ་འདུག་པས་ཆེ་བ་བརྒྱད་ཀྱི་ནང་ནས་རྡོ་རྗེ་རྣམ་འཇོམས་ཁྲུས་ཀྱིས་ཆེ་བའི་སྟེང་ནས་ཡུལ་ཕྱོགས་འདི་ཉིད་ཀྱི་ལྷ་མི་ཀུན་ལ་ཁྲུས་གསོལ་ཞིག་བྱེད་དགོས་ཕེབས་པས་དེ་ལྟར་བྱས།
བརྒྱས་པ་རྒྱུད་སྡེ་ནས་གསུངས་པ་ལྟར་ཡིད་ཆེས་ངེས་བྱས།
བུམ་པ་སྐུ་བཞི་ཡེ་ཤེས་ལྔའི་བདག་ཉིད་ཆོས་སྐུའི་དུང་ཆོས། ཆོས་དབྱིངས་ཡེ་ཤེས་ཀྱི་མཆོད་ཡོན་ཕུལ་མ་ཐག །བུམ་པ་དེ་ཉིད་མཆུ་དང་ཁ་ནས་ཁྲུས་ཆབ་ཆིལ་ཆིལ་ལུད་བྱུང་བས། ཟླ་བོ་ཁོ་ན་རེ་ཆུ་བླུག་དྲགས་པ་ཡིན་པ་འདྲ་ཟེར།
དེ་གར་གདའ་བྱས། རྒྱལ་པོ་ཡུལ་ཕྱོགས་ལྷ་མི་ཀུན་གྱི་མ་རིག་པའི་བག་ཆགས་དྲི་མ་དྲུག་དང་བཅས་པ་བསལ་ཞིང་དག་པར་བྱས་སོ། །མཐའ་ཡས་གདུལ་བྱ་གཞལ་ཡས་ནམ་མཁའི་ཁམས་ཀུན་ཚད་མེད་སྐྱོང་བ་མཁྱེན་བརྩེའི་དབང་ཕྱུག་ཁྱོད་ལས་གཞན།
།གྲུབ་པའི་དབང་པོ་

དཔག་མེད་དངོས་གྲུབ་འབྱུང་བའི་སྒོ་གཅིག་བསོད་ནམས་དཔལ་འབྱོར་ཁྱོད་ཀྱི་ད་དུང་སྐྱོངས། །གནས་ལྔ་མཐར་ཕྱིན་མཁས་པའི་གཙུག་རྒྱན་གྲགས་པ་ཐོགས་མེད་དྲིན་ལས་ཕྱི་ནང་བདུད་ལས་རྒྱལ། །ད་ནི་གང་ལྟར་བྱས་ཀྱང་དམ་པ་རྣམ་གསུམ་དྲིན་ལས་ད་ལྟའི་དུས་ན་སྤྲང་པོ་བསོད་ནམས་ཆོས་འཕེལ་སྐྱིད།
།རང་ལོ་སོ་གསུམ་པ་ལུག་ལོ་ཤངས་ཡུལ་སྐྱིད་པའི་བྱ་འདབ་གཡས་རུ་སྨྱུག་གི་ཡང་དབེན་དཔལ་སྦུག་རྣམ་པར་གྲོལ་བའི་རི་ཁྲོད་དུ་ཟླ་བ་བདུན་པའི་ཚེས་བཅོ་ལྔ་ལ་གསུང་ངག་རིན་པོ་ཆེ་སློབ་བཤད་ཚུགས་ཏེ།
རྗེ་བཙུན་རིན་པོ་ཆེ་མཁྱེན་བརྩེའི་ཞབས་དྲུང་གིས་དབུ་མཛད་སྐལ་པ་བཟང་པོའི་མཆེད་པོ་བཅོ་བརྒྱད་ཀྱིས་བླ་མ་བདུན་གྱི་བར་ལ་གནད་དུ་བསྣུན་ནས་གཞི་བསྙེན་བྱེད་ལུགས་ལ་ཉི་མ་ལྔ་ཙམ་གྱི་བར་ལ་ནན་ཏན་ཆེན་པོས་དཔྱིས་ཕྱིན་པ་བློ་ཡུལ་དུ་ངེས་པར་བྱས་ཏེ་ཟླ་བ་བཅུ་གཅིག་པའི་ཚེས་གསུམ་ལ་གྲོལ།
དེ་ནུབ་རང་ལ་འདི་སྣང་གི་བྱ་བ་ཐམས་ཅད་ཆུ་ཤིང་གི་སྡོང་པོ་ལྟར་དུ་འདུག་པ་རྒྱབ་ཏུ་བོར་ནས།
གཞི་བསྙེན་གྱི་མཚམས་ལ་རང་གི་བསམ་གཏན་ཁང་བུར་བཅད་རྒྱ་ཤིན་ཏུ་དམ་པར་བྱས་ནས་ཟླ་བ་བདུན་གྱི་ཁོངས་སུ་བོགས་འབྱིན་པའི་ཞི་བའི་སྦྱིན་སྲེག་དང་བཅས།
ཡོངས་འཛིན་རྡོ་རྗེ་འཆང་ཚར་ཆེན་ཆོས་རྗེའི་དྲིན་ལས་བགེགས་མེད་དུ་མཐར་ཕྱིན། དེའི་དུས་ཟླ་བ་གཉིས་སོང་བའི་ཆོ་འཕྲུལ་ཆེན་པོའི་ཚེས་ལྔའི་ཉི་མ་ཤར་ལྷོད་ཙམ་ལ་གཉིད་དུ་སྲིབ་ཙམ་སོང་འདུག་པའི་རྨི་ལམ་ན།
སྔར་མཇལ་བ་ནི་ལྟ་ཅི་སྨོས་མཚན་ཐོས་པ་ཙམ་མིན་པ་མིག་གིས་མཐོང་ཡང་ཡེ་མ་མྱོང་བའི་བླ་མ་ཅུང་ཟད་བགྲེས་ཉམས་པ་སྐུའི་ཟིལ་ལྟ་བར་མི་བཟོད་པ་དབུ་གཙུག་དབུ་ལོ་དང་བྲལ་བ།
ལྷ་རྫས་ཀྱི་ཆོས་གོས་རྣམ་པ་གསུམ་དང་ལྡན་པ་ཞལ་ཁྲོ་འཛུམ་དགྱེས་

པའི་བཞེད་སྒྲ་དལ་གྱིས་འབྱིན་པ། སྤྱན་འབྲས་ཟླུམ་ཞིང་བརྗིད་པ་ཞི་བའི་ཉམས་ཅན་གྲུ་གསུམ་ཅུང་ཟད་ཡོད་པ་ཕྱག་གཉིས་ལུང་བསྟན་པའི་ཕྱག་རྒྱ་ལྟར་མཛད་པ་གར་དགུའི་ཉམས་དང་ལྡན་པ་ཞིག་བྱོན་བྱུང་ནས་ཁྱེད་སྐལ་བ་བཟང་ཡོངས་འཛིན་དམ་པ་བརྒྱུད་པ་འཁྲུལ་པའི་དྲི་མ་དང་བྲལ་བ་དེ་དང་མཇལ།
ལམ་ཚང་ལ་མ་ནོར་བ་མཁའ་འགྲོའི་ཞལ་རླང་མ་ཡལ་བ་འདི་ལྟ་བུ་ཐོབ་ཕྱིན་ཆད་སྙིང་ནས་ཉམས་ལེན་ལ་འབུངས་མཛོད་གསུངས་དབུགས་དབྱུང༌།
ད་ཁྱེད་རང་འདི་ལྟ་བུའི་གདམས་པས་ཡོངས་འཛིན་བརྒྱུད་བཅས་ལ་ནམ་ཡང་སླུ་བ་མེད་པས་དུས་ཀུན་ཏུ་འདུ་འཛི་དང༌། གྲུབ་མཐའ་གཞན་གྱི་དབང་དུ་མ་སོང་བར་ཞེས་ན་གསོལ་བ་ཐོབ་མཛོད་གསུང་ལུང་བསྟན།
དེས་ནས་ནམ་ཞིག་བསྟན་པ་དང་སྙན་བརྒྱུད་ཀྱི་བསྟན་པ་རིན་པོ་ཆེའི་བདག་པོ་ཁྱེད་རང་བྱེད་དགོས་པ་ཡོང་བས་འཁུར་བཞེས་དང་དགའ་བ་ཁྱད་པར་ཅན་སྒོམས་མཛོད་གསུང་གཟེངས་བསྟོད། ཕྱག་གིས་བྱིལ་བྱིལ་མཛད་ནས་ང་ཡང་ཁྱེད་རང་དང་ནམ་ཡང་འབྲལ་བ་མེད་དོ་གསུང་བྱུང་བ་དང་སྙམ་དུ་གཉིད་སད་པ་ན།
ཨེ་མ་ཆོས་ཀུན་རྨི་ལམ་སྒྱུ་མར་སྣང་བ་བདེན་པར་འདུག །དེ་ལྟ་བུའི་བླ་མ་དང་དངོས་སུ་མཇལ་ན་ཅི་མ་རུང་སྙམ་མཆི་མས་མདུན་ངོས་བངས་པ་ཙམ་ནང་དུ་ཤོར།
བསམས་ཙ་ན་བློ་བདེ་བའི་ཚད་ཐུབ་པ་རིག་པ་འུར་ལངས་ཏེ་དགའ་བ་དང་སྤྲོ་བ་ཡིད་དངས་པ་ཐུན་བཞིའི་དགེ་སྦྱོར་ལ་དང་བའི་དད་པ་ཉི་མ་ཤར་བ་ལྟར་བྱུང༌།
དེ་ལྟ་བུའི་ཚུལ་ལན་ཅིག་མ་ཡིན་པར་ཕེབས་བྱུང་བས་དད་པ་དབྲོག་ཏུ་མེད་པར་བྱུང༌། ཕྱིས་བསམས་ཙ་ན་ཁྱབ་བདག་ཧེ་རུ་ཀ་དང་དབྱེར་མེད་པ་ཚར་ཆེན་རྡོ་རྗེ་འཆང་གི་ཡོངས་འཛིན་ཀུན་བཟང་ཆོས་ཀྱི་ཉི་མ་བློ་ལྡན་

ཤེས་རབ་ཀུན་དགའ་རྒྱལ་མཚན་དཔལ་བཟང་པོར་གདའ་བས། བརྒྱུད་འཛིན་ཀུན་ལ་ཡེ་ཤེས་ཀྱི་གཟིགས་པ་དམ་པ་རྒྱུན་ཆད་མེད་པར་ཡོད་འདུག་པས། བདག་ཀྱང་བསོད་ནམས་ཆེ་སྙམ་པའི་དགའ་སྤྲོ་ཚད་མེད་བྱུང༌། བདག་གི་སྤྱིལ་བུ་དེ་སྔ་གོང་རྗེ་རབ་བརྟན་པའི་བཞུགས་ཡུལ་ཡིན་པས་ཁོང་གནས་རྙིང་རྒྱལ་པོ་དེ་ལ་གསོལ་མཆོད་གནང་གིན་ཡོད་འདུག་པས།
དེའི་ནང་ལ་རྒྱལ་པོ་དེ་ཁོར་རེ་འགྲོ་བ་ཞིག་གཟིགས་པ་དང༌། ལྷག་པར་བདག་ལ་ཐུགས་རྗེའི་གཟིགས་པ་མི་ལྷོད་པར་གནང་གིན་ཡོད་གདའ་བས།
ཟླ་བ་དེ་ཁའི་ནང་དུ་རྗེ་བཙུན་ཆོས་ཀྱི་རྒྱལ་པོ་བཀའ་དྲིན་མཚུངས་མེད་ཚར་པ་རྗེས་མྱུག་ནས་ཕྱག་དམ་བདུད་རྩི་རིལ་བུའི་ཐུམ་པ་གསོལ་རས་འདྲ་དང་བཅས་ཕེབས་བྱུང་བའི་ནང་ན།
ཁྱོད་ཀྱི་སྒྲུབ་ཁང་དེར་གནས་རྙིང་རྒྱལ་པོ་འདི་འཕྲལ་འཕྲལ་འགྲོ་བ་ཞིག་འདུག་པས་བར་ཆད་དམ་འཚུབ་ཀྱི་རྣམ་པ་བཞིན་མི་ཡོང་འདུག་གམ། ངས་ཀྱང་དམིགས་པ་སོགས་གང་ཡོད་བྱེད་ཀྱིན་ཡོད།
ལར་རྡོ་རིང་རིན་པོ་ཆེ་ལ་རང་རེའི་བརྒྱུད་འཛིན་ཀུན་ལ་གནོད་པ་མི་བྱེད་པའི་སྲོག་སྙིང་ཕུལ་ནས་དམ་བཅས་འདུག་པས། འོ་སྐོལ་རྣམས་ལ་འདི་གཅིག་པུའི་བཀའ་དྲིན་ཀྱང་བསམ་པའི་ར་བ་ལས་འདས།
གང་ལྟར་དེ་ལ་དམིགས་པའི་གཏོར་མ་འདྲ་དང༌། དགེ་སྦྱོར་འབུང་བསྐྱེད་དེ་བྱེད་པ་དང་ལྷག་པར་ལམ་ཟབ་མོ་ཉིད་ལ་ནན་ཏན་གྱི་རྟག་ཏུ་གསོལ་བ་ཐོབ། གེགས་སེལ་བོགས་འདོན་གྱི་སྐྱེལ་སོ་འདི་གཅིག་པུ་ཡིན་ནོ་གསུང་བ་ཞིག་ཕེབས་བྱུང་བས།
སྐུའི་ཟིལ་དང་གསུང་བག་ཕེབས་ལ་བློ་ཡུལ་དུ་བབས་པ་དེ་དྲན། དངོས་སུ་མཇལ་བ་ལྟ་བུའི་དད་པའི་དགའ་བས་སྙིང་རྩ་ཞུ་བའི་ཆུའི་དངས་མ་ནི་འདྲེན་བྱེད་ཀྱི་བུ་ག་གཡོས་ཏེ་འཁུར་ཚོས་འཛིན་མའི་ཁྱོན་ལ་རི་གཟར་གྱི་འབབ་

ཆུ་ལྟར་ཤུགས་དྲག་རྦ་རླབས་དང་བཅས་འབབ་པ་ཞིག་བྱུང༌། འོན་ཀྱང་གསོལ་འདེབས་ཀྱི་ཚིག་འར་མ་འུར་མ་བྱས། མདོར་ན་ཡབ་སྲས་དེ་གཉིས་ཀྱི་ཐུགས་རྗེ་ལས། ལམ་འདི་ལྟ་བུའི་ཉམས་ལེན་གྱི་བགྲོད་པ་ཟིན། གང་བྱས་ཚབས་སུ་འགྲོ་བ་དང་ཅི་བྱེད་ཆོས་སུ་འགྱུར་ཞིང་གཞན་ཕན་དུ་འགྱུར་བ།
བླ་མ་དང་ཡི་དམ་ཐ་མི་དད་དུ་འགྲུབ་པ་སོགས་ནི་ཅུང་མ་ཡིན་ནམ། གང་ལྟར་དེ་གཉིས་ལ་ཐ་དད་ཡོད་པ་ནི་མ་ཤེས། རྒྱུད་ནས་ཟླ་དྲུག་སྒོམ་པའི་སྦྱོར་བ་ཞེས་པ་རྫོགས་ལྡན་ལ་དགོངས་སམ་སྙམ།
སྙིགས་མ་ལྔའི་དུས་འདིར་དེ་ཉིད་བཞི་འགྱུར་གསུངས་པས། སྐུ་མཐོང་གསུང་ཐོས་ནི་ལྟ་ཅི་རྨི་ལམ་དུ་རྒྱུད་ནས་གསུང་བའི་བསྙེན་རྟགས་ཕྲན་བུ་བྱུང་ཀྱང་ཐམས་ཅད་བྲིས་པ་ལ་ཡིད་ཆེས་ཆུང་བས་ཐང་ཅིག་ཕཊ།
ཧེ་རུ་ཀ་དཔལ་བདག་མེད་ལྷ་དགུའི་ཚོགས། །ཚོགས་དྲུག་ཡུལ་སྣང་ཁྱོད་ཀྱི་རོལ་པར་ཤར། །དག་བྱ་དག་བྱེད་འཁོར་འདས་ཟུང་འཇུག་ཏུ། །རྟོགས་པའི་རྣལ་འབྱོར་ང་རང་ཞེ་བློ་བདེ།
།བསྐལ་བཟང་ཐོག་མའི་སངས་རྒྱས་ཀུན་ཏུ་བཟང༌། །ཆོས་དབྱིངས་གསུང་གི་ཉི་མ་གཟི་འོད་འབུམ། །བློ་ལྡན་ཤེས་རབ་རྒྱས་པའི་པད་ཚལ་དུ། །ལྷུངས་མ་ཐག་ཏུ་ཀུན་དགའི་ཡལ་འདབ་རྒོད།
།བརྗིད་པའི་སྐུ་དང་འཛུམ་པའི་ཞལ་བཟང་ནི། །མཐོང་ཐོས་དྲན་པས་སྲིད་ཞིའི་དཔལ་འབྱོར་རྣམས། །དགེ་མཚན་སྲིད་མཐར་རྒྱས་མཛད་རྡོ་རིང་པ། །སྲས་ཀྱི་དཔའ་བོ་འཕྲིན་ལས་ཁ་ལོ་སྒྱུར།
།སྟོང་ཉིད་སྨྲ་བའི་ཁྱུ་མཆོག་ཚར་པ་རྗེ། །ཟབ་དང་རྒྱ་ཆེའི་སྙན་བརྒྱུད་སྙིང་པོ་ནི། །རང་སེམས་ཆོས་སྐུའི་འབྲས་བུ་འདི་ནའོ། །དེ་ནས་ཟླ་བ་དགུ་པའི་ནང་དུ་ཤངས་ཡུལ་སྐྱིད་པའི་བྱ་འདབ་སྨྱུག་རྒྱལ་ཁང་དུ་སླེབ།

ཞབས་དྲུང་རྗེའི་བཀའ་ལུང་ལ་ཁྱོད་སླེབ་པ་ལེགས། ཤངས་ལ་ཆུ་བཟློག་ཅིག་ལ་འགྲོ་དགོས་པ་འདུག །ཆུ་དེས་རང་ཕྱོགས་ལ་གནོད་ཚབས་ཆེན་པོ་ཡོང་ཤས་ཡོད་འདུག་པས། རྫས་འདི་རྣམས་དོ་ནུབ་ནས་སྒྲུབ་པ་གྱིས་གསུང༌།
གཟིམས་ཆུང་དུ་ཞག་བདུན་སྒྲུབ་པ་བྱས། དེ་ནས་ཤངས་ཀྱི་ལུང་པའི་དཀྱིལ་རྒྱལ་བ་སྐྱེད་པའི་ཡུམ་མཆོག་འདི་ཉིད་ཀྱི་འཁྲུངས་ཡུལ་གཡང་ཆེན་དུ་ཕྱིན། ཆུ་དེའི་རྩར་ཕྱིན་པས་རྦ་རླབས་གནམ་ལ་སྙོག་པ་འདྲ་བ།
མཐོང་བ་ཙམ་གྱིས་ལྟ་བར་མི་བཟོད་པ་རིག་གཟར་གྱི་རྦབ་ལྟ་བུར་བྱས། རང་ཕྱོགས་ལ་ཁ་བལྟས་ནས་ཆུ་རགས་ཆེན་པོ་ཞིག་འདུག་པ་དེ་ཉིད་འཕྲེད་གཏུབས་སུ་འཕྲལ་དུ་བྱེད་པ་འདྲ་བ་ཞིག་འདུག
།ཨེ་མ་འདི་ལྟ་བུ་བསྒྱུར་བའི་ནུས་པའི་ཅི་ཡོད་འབྱུང་བ་ལ་ཁ་ལོ་གང་འགྲོ་སྙམ་པའི་དོགས་པ་བྱུང༌། འོན་ཀྱང་དཔའ་ཞུམ་པས་མི་འོང་བླ་མ་དམ་པའི་ཐུགས་རྗེ་དང་ལྷ་ནག་པོ་ཆེན་པོ་ཁྱེད་ཀྱི་མཐུ་སྟོབས་ལ་རག་སྙམ།
བློ་ལ་ཐེ་ཚོམ་འཁུ་ཁྲིད་མེད་པར་ཐག་བཅད། རྫས་དེ་རྣམས་ཆུ་དེའི་གདུང་ལ་བཙུགས། རྡོ་རྗེ་བྲག་རྫོང་མའི་བསྐྱེད་ཆོག་རྒྱས་པར་བྱས། གཏོར་བསྔོ་དང་ཆུའི་གནོད་པ་དྲག་པོ་མི་འབྱུང་བའི་འཕྲིན་ལས་རྒྱས་པར་བཅོལ།
ཡ་ང་བག་ཚ་མེད་པར་བློ་བདེ་འབོལ་རང་བྱས་ཏེ་ནུབ་གཡང་ཆེན་དུ་བསྡད། སང་སྔ་བར་ལྟས་པས་གནམ་ལྕགས་ཀྱི་ཐོག་ལྟར་དྲག་པོའི་ཆུ་དེ། རང་ཕྱོགས་སྒང་དུ་ལང༌། དེ་ནུབ་འཕྲེང་གཅོད་བྱས་ནུབ་རང་ལ་བལྟས་ནས་འགྱུར་འདུག་པས།
ཡ་མཚན་ཆེ། ང་རང་ལ་གདེང་ཐོབ་པ་ནི་ཡེ་མེད། བླ་མ་ལ་བློ་ཁེལ་བའི་ཐུགས་རྗེ་མྱུར་ལ་སྟོབས་ཆེ་བ་དེ་ཙུག་ཏུ་གདའོ། །གཡང་པ་ཆོས་རྗེ་བསོད་ནམས་ཆོས་འཕེལ་པས་མཐུ་རྩལ་ལག་ཡོད་འདི་གར་འདུག་ཟེར་ཧ་

ལས་བྱེད་པ་དང་དད་གུས་བྱེད་པ་མང་དུ་བྱུང༌། གཞན་ཡང་རང་ལོ་སུམ་ཅུ་རྩ་བདུན་པ་ལ་དམ་ཆོས་མཐའ་དག་གི་བང་མཛོད་བོད་ཡུལ་གྱི་བདེ་སྐྱིད་མ་ལུས་པའི་སྒོ་གཅིག་པོ་མཁྱེན་བརྩེའི་ཞབས་དྲུང་དུ། མདོ་རྒྱུད་མ་ལུས་པའི་གླེགས་བམ་གཅིག་པོ་གསུང་ངག་རིན་པོ་ཆེ་ཚོགས་བཤད་ལན་གཉིས་དང༌།
སློབ་བཤད་ལན་ཅིག་དང་བཅས་པ་རྒྱས་པར་ཐོབ་དེ་ཡང་སློབ་བཤད་ཀྱི་གོ་དོན་ཟུར་པ་ཙམ་ནི། བླ་མ་རབ་ཀྱི་ཞལ་ལས་བླངས།
།ཞེས་པ་ལྟར་ཡོངས་འཛིན་མཚན་ཉིད་ཚང་བའི་སྐུ་གསུང་ཐུགས་མཉེས་པར་བྱ་བའི་ཞལ་སྒོ་ལས་འབྱུང་གི །ཡིག་ནག་མཐའ་དག་ལྟས་པས་དོན་དེ་ཉིད་རྟགས་པའི་ཐབས་བྲལ་ཏེ། ཚད་མ་སྙན་བརྒྱུད་བཞིའི་སྤྲོས་པ་བཅད།
།ཅེས་དང༌། རྒྱུ་ལམ་འབྲས་གསུམ་དབྱེར་མེད་དོན་སྨྲ་བ། །གསུངས་པས་ཐེག་ཆེན་ཐུན་མོང་བའི་ཉམས་ལེན་སྣང་བ་གསུམ་ནས། དང་པོ་རྒྱུའི་དབང་ཉིད་འཁྲིད་དུ་བྱས། དེའི་རྒྱུན་སྐྱོང་བ་སློབ་བུ་རྗེས་བཟུང་ནས་ཐ་མལ་རྣམ་རྟོག་སྦྱོངས་པ་བསྐྱེད་རིམ་གྱིས་ངོ་སྤྲོད་ཀྱི་ཚུལ་དང༌།
བར་དུ་ལམ་གྱི་དབང་ཉིད་འཁྲིད་དང༌། དེའི་རྒྱུན་སྐྱོང་བ་གྱ་ནོམ་ལྷ་ཞེན་སྦྱོང་བ་རྫོགས་རིམ་ཉིད་ངོ་སྤྲོད་དང༌།
ཐ་མ་འབྲས་བུ་ལ་མཚམས་སྦྱོར་བ་གོང་མ་གསུམ་གྱི་དབང་འཁྲིད་དང༌། དེའི་ལྟ་བ་ངོ་བོ་ཉིད་གསུམ་གྱི་རྒྱུན་སྐྱོང་བ་སྒོ་གསུམ་ལ་ཡེ་ཤེས་སྐྱེ་བའི་རྣམ་རྟོག་སྦྱོང་བ་གོང་མ་གསུམ་གྱི་འཁྲིད་ཉིད་ངོ་སྤྲོད་ཀྱི་ཚུལ་དུ་བྱེད་པས་ན།
རྒྱུ་མཚན་དེའི་ཕྱིར་མགོ་བཤད་ཐབས་ནས་མཇུག་བཀྲ་ཤིས་ཡན་ལ་རྒྱུད་ཐམས་ཅད་ཀྱི་སྙིང་པོ་རིན་ཅེན་སྣང་བའི་དོན་ཉིད་གཏན་ལ་ཕབ་ཅིང་འགྲོས་དེ་ཉིད་སྦྱར་བས་ན།
དབྱེར་མེད་དོན་སྨྲ་བ་དེ་ལ་སློབ་བཤད་ཀྱི་ཆོས་

ཞེས་ས་སྐྱ་གོང་མ་ནས་ད་ལྟའི་བར་དུ་སྐལ་བ་ཅན་རེ་རེ་ལ་བཞུགས་པ་འདི་ལགས། ལས་སླ་དང་ཚོད་ཡོད་དང༌། མགྱོགས་ཆས་དང་སྤོམ་ཡོར་དང༌། ཟོལ་ཟོག་གི་ལུགས་ཐམས་ཅད་སྤངས་ནས་མ་བསྲེས་པས་ན་དེ་སྐད་ཅེས་བྱ་སྟེ།
དེ་ལྟ་བུའི་སྦས་དོན་སྙན་བརྒྱུད་འབའ་ཞིག་ཏུ་བཞུགས་ཏེ་སྐལ་བ་བཟང་པོའི་སློབ་བུ་གཅིག་བརྒྱུད་ཁོ་ནར་བཞུགས་པ་ལགས་སོ། །མ་སྐྱེས་རྒྱུད་ལ་ཡོད་པའི་ས་བོན་ལ། །དབང་བཞིའི་མན་ངག་ཆུ་ལུད་མཚམས་སྦྱར་བས།
།སྐྱོན་དང་བྲལ་བ་ཉམས་མྱོང་མྱུ་གུ་རྒྱས། །བདེ་ཆེན་ལོ་ཏོག་འབྲས་བུ་ཡེ་ཤེས་སྨིན། །འཁྲུལ་མེད་རྒྱུད་རྒྱལ་ཀེ་ལ་ཤ་ཉིད་ལ། །ལོག་ཏོག་སྤྲིན་གྱིས་མ་སྒྲིབ་ཚ་ཟེར་དྲན། །མོས་གུས་བྱང་ཆུབ་སེམས་ཀྱི་ཆུ་ཀླུང་ལས།
།འོངས་པའི་བཀའ་བབས་བཞི་སོགས་ཟབ་མོའི་དོན། །ད་ལྟ་སྤྲང་བཙུན་སྨྱོན་པའི་ཉམས་ལེན་ཡིན། །སྙན་བརྒྱུད་སྦས་དོན་གཞན་གྱིས་མ་ཐོས་པས། དེང་གི་དུས་ན་ཟབ་དོན་འདི་ཉིད་ལ།
།རྟོག་གེའི་གཟོ་འདོད་ཡོད་ཀྱང་དོན་མ་རྟོགས། །ཐུན་མོང་གདམས་པས་བློ་གྲོས་ངོམས་པར་མཛོད། །གཞན་ཡང་རང་ལོ་ཉེར་བཞི་པ་ལ་འདུལ་འཛིན་དབང་པོ་དགེ་འདུན་ཉི་མའི་དྲུང་དུ་གསུང་ངག་རིན་པོ་ཆེ་ཚོགས་བཤད་ལན་གཅིག་དང༌།
ཚར་ཆེན་ཡབ་སྲས་ཀྱི་དྲུང་དུ་སློབ་བཤད་ལན་གཉིས་དང་ཚོགས་བཤད་ལན་གཉིས་ལམ་འདིའི་ཕྱོགས་ལ་དམ་པ་གསུམ་གྱི་དྲིན་ལས་ལམ་སྐོར་ཕྱི་མ་དང་བཅས་པ་ལན་ལྔ་ཐོས་ཤིང་སྦྱངས་པས་རང་རྒྱུད་ཀུན་གཞིའི་ཕུང་ཁམས་རིན་ཅེན་རོལ་པར་བྱས་ཏེ་ཞི་དུལ་འབྲས་བུ་ཕྱུག་ཅིང་སུ་ལའང་རེ་བ་དང༌།
སྨོན་མི་དགོས་པ་ཆོས་འདིའི་བདག་པོ་ལས་ཆེས་ལྷག་པ་ཞིག་ལགས་སོ། །བྱང་ཕྱོགས་ཁ་བའི་

ལྗོངས་ཀྱི་མུན་རུམ་ན། །བསྟན་དང་འགྲོ་དྲུག་དོན་མཛད་ས་སྐྱ་པ། །ཞལ་འོད་དངས་པའི་མཁའ་ལ་ཚ་ཟེར་གྱི། །ཡུལ་གྲུ་མ་ལུས་བློ་གསལ་པདྨ་རྒྱས། །དྲི་བསུང་ཕྱོགས་བརྒྱར་རྒོད་ཅིང་བུང་བའི་ཚོགས། སྙན་བརྒྱུད་སྦྲང་རྩིའི་བཅུད་ཀྱིས་མྱོས་པ་རྣམས།
།འབྲས་བུ་གླུ་དབྱངས་སྤྲིན་གྱི་རྔ་བསང་ལྟར། །ཕྱོགས་བཅུར་སྒྲོག་པའི་དཔའ་བོའི་ཚོགས་རྣམས་རྒྱལ། །གཞན་ཡང་བདེ་མཆོག་ལོ་ནག་དྲིལ་གསུམ་གྱི་འཁྲིད།
ནག་པོ་རིམ་བཞི། བསྡུ་བ་གསུམ་པ། རིམ་ལྔ་དམར་འཁྲིད། དཔྱིད་ཀྱི་ཐིག་ལེའི་འཁྲིད། བདེ་མཆོག་དཀར་པོའི་ཚེ་འཁྲིད། ནཱ་རོ་མཁའ་སྤྱོད་ཀྱི་གྲོལ་བྱེད་ཀྱི་ལམ་རྗེ་བཙུན་ཡུམ་གྱི་རྩ་དབུ་མའི་འཁྲིད་ཐུན་མོང་མ་ཡིན་པ་ལུས་དཀྱིལ།
འཕོ་བ། བསམ་མི་ཁྱབ་ཐུན་མོང་མ་ཡིན་པ། རྗེ་བཙུན་ཡབ་དང་ཐུན་མོང་བའི་རྩ་དབུ་མའི་འཁྲིད། དཔལ་གསང་བ་འདུས་པའི་རིམ་ལྔའི་འཁྲིད། རྡོ་རྗེ་ནག་པོ་གུར་གྱི་མགོན་པོའི་ཕྱི་ནང་གསང་གསུམ་གྱི་བྲག་རྫོང་མའི་ཉམས་འཁྲིད།
ནང་འཁྲིད་ཐུན་མོང་བ་ཡར་ཀླུངས་པའི་ཟིན་བྲིས་གཞིར་བཞག་ལ་ཞལ་ཤེས་ཅུང་ཟད་དང༌། ཆོས་ཉིད་བདེ་ཆེན་གྱི་མགོན་པོ་རང་ཞལ་ལྟ་བའི་སྦས་དོན་ས་སྐྱ་ཚད་ཀྱི་རྣ་བར་མ་གྲགས་པའི་ཞལ་ངོ་བརྒྱུད་འཛིན་ཐུན་མོང་མ་ཡིན་པ་ཆིག་བརྒྱུད་དུ་བཞུགས་པའི་གསང་འཁྲིད་ཟབ་མོ་དང་བཅས་འཁྲིད་ཚུལ་ལྔའི་སྒོ་ནས་ཉམས་འཁྲིད་དུ་ཐོབ།
མདོར་ན་སྲུང་མའི་དབང་པོ་འདིའི་སྐོར་ལ་ཡོངས་འཛིན་དམ་པ་རྣམ་བཞིའི་ཞལ་སྒོ་ལས་ཐོབ་པ་དང༌།
ལྷག་པར་འགྲན་ཟླ་ཀུན་བྲལ་མཁྱེན་བརྩེའི་ཞལ་སྒོ་ནས་ཐོས་པས་བསྟན་སྲུང་འདི་ཉིད་ཀྱི་ཆོས་ཚུལ་ཇི་སྙེད་ཐོབ་པ་ཡིན་ནོ།
།ཕྱི་ནང་རྟེན་འབྲེལ་ལུས་ལ་རབ་བསྒྲིགས་ནས། །རྡོ་

རྗེ་ལུས་ཀྱི་རང་ཞལ་སྔོན་དུ་བྱས། །བྱང་ཕྱོགས་སྲུང་མའི་གཙོ་བོ་རྡོ་རྗེ་གུར། །ཕྱི་ནང་གསང་གསུམ་གདོད་མའི་རྒྱུད་སྐོར་བཅས། །མ་ལུས་རིགས་བརྒྱའི་ངོ་བོ་རྡོ་རྗེ་འཛིན། །པཎ་གྲུབ་མཁྱེན་བརྩེའི་ཐུགས་ཀྱི་སྒོ་ཕྱེ་ནས།
།བགེགས་མེད་དགྱེས་པའི་དངོས་གྲུབ་དབྱར་མཚོ་ལྟར། །རྦ་རླབས་ཕྱོགས་བཅུར་བསྐྱོད་པའི་ཆུ་ཀླུང་ལས། །ས་སྐྱའི་གདུང་བརྒྱུད་ཞལ་བཅུད་སྙིང་པོ་ནི། །རྟག་ཏུ་འབྲས་བུ་ཁུར་འཛིན་ཁའུ་པ།
།བདག་གི་ཡོངས་འཛིན་རྣམ་གཉིས་ཞལ་འོད་ལས། །ད་ལྟ་བདག་གི་བློ་ཡི་བུམ་པ་ལས། །གཞན་དུ་ཡོད་མེད་གཟུ་བོས་བྱ་ར་མཛོད། །མ་ཐོས་གསང་ཆེན་གཞན་ན་ཡོད་གྱུར་ན། །མྱུར་དུ་ཞབས་རྡུལ་མཆོད་ནས་གུས་པས་ལེན།
།བོད་ཀྱི་ཡུལ་གྲུ་གང་ན་ཡོད་ཀྱང་རུང༌། །བདག་ལ་མྱུར་དུ་སྟོན་ནམ་བརྡ་ཐོང་ཞིག །དེ་ནས་རང་ལོ་སོ་བཞི་པ་ལ་སྤྲེལ་ལོ་ཟླ་བ་བཅུ་པའི་ཚེས་བཅུ་ལ། ཞབས་དྲུང་རིན་པོ་ཆེས་ཀྱེ་རྡོར་གཞི་བསྙེན་མཛད།
བདག་གིས་སྔར་གྱི་བསམ་གཏན་ཁང་བུ་དེར་དཔལ་རྡོ་རྗེ་ནག་པོ་ཆེན་པོའི་གཞི་བསྙེན་ཟླ་བ་དྲུག་བྱས། གནད་དང་དམིགས་པ་བྱེད་ལུགས་སོགས་ལ་བསླབ་བྱ་ཡང་ཕེབས་པའི་ཚུལ་སྙིང་དུ་བཅངས་ནས་ཉམས་སུ་བླངས་པའི་ཟླ་བ་གཅིག་དང་ཞག་བཅུ་བཞི་སོང་བའི་ཉི་མ་རྩེ་ཤར་ལ་གཉིད་དུ་སོང་བའི་རྨི་ལམ་ན།
ཨ་ཙ་ར་བརྗིད་ཆེ་ལ་སྣུམ་བག་དང་ལྡན་པ་བརྒྱད་ལག་པ་སྦྲེལ་ནས་གར་སྣ་ཚོགས་བྱེད་ཅིང་དགའ་བའི་རྣམ་འགྱུར་མང་དུ་སྟོན།
ཐམས་ཅད་ལག་པས་བདག་གི་འཕྲེང་བ་མགོ་བོ་ལ་བཞག །སྐེ་ལ་སྒོར། འཛུམ་པའི་ཟུར་གྱིས་གཅིག་གིས་གཅིག་ལ་བལྟ་ཞིང་ཀུན་གྱི་འཛུམ་པས་བདག་ལ་ལྟས་ནས། པར་པིར་གྱི་གླེང་མོ་མང་དག་བྱེད་ཀྱིན་འདུག་ཀྱང་གམ་ལ་ཆེར་མ་ཟིན།
དེ་ལྟ་

བུའི་ཚུལ་གྱི་ལན་མ་ཁ་ཡར་བྱུང༌། གཉིད་སད་པ་ན་བསམས་ན་ཆོས་ཉིད་བདེ་ཆེན་གྱི་མགོན་པོ་མཁའ་འགྲོ་ལྷ་བརྒྱད་ཀྱི་རྣམ་པར་འདུག་པས་རྨི་ལམ་ངན་པ་རང་ནི་མིན་པ་འདྲ། གང་ལྟར་མགོན་པོ་སོགས་མངོན་སུམ་མཐོང་ཟེར་བ་དུ་མ་ཡོད་གིན་གདའ་སྟེ་དེ་དག་གིས་ལམ་འདི་ཕྱོགས་ལ་མ་བསྒྲུབས་ཀྱང་འགྲུབ་པའི་གང་ཟག་དུ་མ་ཞིག་ཡོང་གིན་ཡོད་འདུག་པས་དེ་འདྲ་ཡིན་ནམ།
འདི་ཚོས་ནི་ལོ་ཟླ་ཞག་ཅི་བསྒྲུབས་ཀྱང་དེ་འདྲའི་ན་མ་བྲལ།
རྣམ་འཕྲུལ་ཙམ་རྨི་ལམ་དུ་བྱུང་བ་ལ་དགའ་བར་ཟད་དོ། །ཁྱབ་བདག་ཧེ་རུ་ཀ་ཉིད་དུ་མའི་གར། །མགོན་པོའི་ཚུལ་འཛིན་བསྐལ་བཟང་བསྟན་པ་སྐྱོང༌། །རྣམ་འཕྲུལ་ཇི་ལྟ་ཇི་སྙེད་དགྱེས་པའི་ཚུལ།
།མངོན་སུམ་གསལ་བར་མཛད་འདི་ཉམས་རེ་དགའ། །དེ་ནས་ཟླ་བ་བཞི་སོང་བའི་བྱ་ལོ་ཆོ་འཕྲུལ་ཆེན་མོའི་ཚེ་བཅུ་བཞིའི་སྔ་ཐུན་གྱི་ཉི་མ་དྲོ་ཕྱེད་ཙམ་ལ་གཉིད་ཀྱི་རྣམ་པ་ཡོད་ཙམ་བྱུང་བའི་རྨི་ལམ་དུ་བདག་གི་སྒྲུབ་ཁང་ནས་རྒྱལ་ཆེན་བཞི་སོགས་སོ་སོ་ནས་དམག་རིགས་དུ་མ་གོ་མཚོན་དཔག་ཏུ་མེད་པ་གྱོན་ནས།
སོ་སོ་ནས་རུ་ཤངས་ཀྱི་རྣམ་པ་དཔག་མེད་བྱས་ཏེ་ཐོན་སོང༌། འཕྲེད་ལམ་བདེ་མོ་ཞིག་ཡོད་པ་དེ་ལ་བྱས།
མྱུག་ཆོས་སྡེའི་རྒྱབ་རི་དགའ་ལྡན་རྩེ་མོ་ཟེར་བ་ཞིག་ཡོད་པ་དེའི་རྩེ་ཚུན་ཆད་དམག་སྣུམ་ལ་དཔུང་ཆེ་བ་དེས་ཁྲིག་དེ་ཁེངས་འདུག །ཅོ་སྒྲ་བྱས་ཏེ་གཡས་སུ་ལན་གསུམ་བསྐོར་ནས། དུག་གསུམ་གྱི་དགྲ་ལས་རྣམ་པར་རྒྱལ་བའི་རྟགས་སུ་ལྷ་རྒྱལ་གྱི་སྒྲ་འབྲུག་ལྟར་དུས་གཅིག་ཏུ་ལྡིར་བ་ལྟ་བུ་དང༌།
དར་འཕྱར་ཁ་དོག་སྣ་ཚོགས་ཀྱིས་ཉི་མ་བསྒྲིབ་ཐུབ་པ་ལྟ་བུ་དང༌། དུང་གི་སྒྲ་སོགས་རོལ་མོས་ས་གཞི་གཡོ་ནུས་པ་ཙམ་འདུག
།དེ་ཐམས་ཅད་ལ་ཡང་དེ་འདྲའི་སྤྲུལ་པ་ཉི་ཟེར་གྱི་རྡུལ་ལྟར་འཕྲོས། མཐར་

སྟོང་གསུམ་ཐམས་ཅད་མེར་གྱིས་ཁེངས་འདུག །དེ་ནས་གཅིག་ལ་གཅིག་ཐིམ་རང་ཟེར་རྒྱུ་ནི་མི་འདུག །མཐའ་ནས་མེ་ལོང་ལ་ཧས་བཏབ་པ་བཞིན་རིམ་པས་འདུས། མཐར་འོད་ཟེར་སྔོན་པོ་བཻཌཱུརྻ་དངས་པའི་མདོག་ལྟ་བུ་ཉི་མ་འབུམ་གྱི་གཟི་འོད་ལྟར་འོད་ཟེར་སྣ་ཚོགས་འཕྲོ་བ་ཞིག་བྱས་སོང༌།
དེ་ཉིད་རྗེ་བཙུན་མཁྱེན་བརྩེའི་དྲུང་མདུན་གྱི་ནམ་མཁའ་སྐུ་མཐེབ་སོར་གྱི་ཚད་ཙམ་མཚན་དང་དཔེ་བྱད་ཀྱིས་སྤྲས་པ་ལྟ་བས་ཆོག་མི་ཤེས་པ་ལྟ་བུ་ཞིག་བྱོན་བྱུང་བས་དེའི་ཐུགས་ཁར་སིམ་དེ་ཐིམ་སོང༌།
དེ་ཉིད་ཀྱང་འོད་ཟེར་སྔོན་པོའི་རང་བཞིན་དུ་གྱུར་ནས་རང་ལ་ཐིམ་སོང༌། ཡང་དེ་འདྲ་བའི་སྤྲུལ་པ་བྱེད་པའི་ཁུང་ལ་གཉིད་སད་བྱུང་བས།
ཡ་མཚན་ཆེ་དགོད་བྲོ་ལར་ཆོས་འདིའི་བཞུགས་ཚུལ་ལ། སྲུང་བ་ཡང་དག་བཟློག་པ་ཡིན། །བཟློག་པ་ཡང་དག་བསད་པ་ཡིན། །ཞེས་པ་ལྟར་སྲུང་བ་གྲུབ་པ་ཙམ་ནི་ཡིན་པ་འདྲ། གང་ལྟར་རྨི་ལམ་ལ་ངེས་པ་མེད།
འོན་ཀྱང་སྲུང་བཟློག་བསད་མནན་ཐམས་ཅད་དུས་གཅིག་ཏུ་གྲུབ་སྟེ་སྤྲུལ་པ་སྤྲོ་བ་དང་ཡང་སྤྲུལ་སྤྲོ་བ་སོགས་འདིའི་གཞུང་ནས་བཤད་པའི་བསྙེན་སྒྲུབ་ཀྱི་རྟགས་རབ་འབྲིང་ཐ་གསུམ་ཆ་ཚང་བ་ཙམ་བྱུང༌།
འགྲེལ་པ་གུར་རྒྱན་དུ་གསུངས་པའི་འབུམ་ཕྲག་དྲུག་ཅུ་རྩ་བཞི་དག་བཅད་ཁོར་ཡུག་ཏུ་བྱས་ནས་སོང་ཞིང༌། དེ་ནས་གཟུང་ད་ལྟ་དོན་ལྔའི་བར་དུ་ཐུགས་དམ་འཆག་མེད་ཀྱི་ཁུངས་བྱས། མ་ཧཱ་ཀཱ་ལ་འབུམ་ཕྲག་བརྒྱད་བརྒྱ་དང་བདུན་ཅུ་ཁ་ཡར་སོང་འདུག་ཅིང༌།
ཤཱ་ས་ནས་གཙོས་པའི་སྲུང་མ་འདིའི་སྐོར་ལ་བོད་རྦད་བསད་གསུམ་གྱི་སྔགས་རྣམས་འབུམ་ཕྲག་ཕྱོགས་ཀྱི་བསྒྱུར་བ་ཙམ་སོང༌། མདོར་ན་ཡུལ་གཞན་གཡེང་བས་བཟླས་པར་ཡོད་པ་ནས་འབྲས་བུ་ཡང་དེ་མཚུངས་ཤིག་ཡོད་དམ་བསམ།
གང་ལྟར་

ཆོས་མཐུན་གྱི་བཞེད་དགུ་མཐའ་དག་ལྷུག་པར་སྩལ་བས་ཐུན་མོང་གི་དངོས་གྲུབ་སྣ་རེ་ཙམ་དུ་ཟད་དོ། །རྡོ་རྗེའི་ཆོས་སྐྱོང་ཕྱི་རོལ་གྲགས་པའི་གཟུགས། །རྒྱུད་གསུམ་རང་སེམས་གཅིག་ཉིད་ཁོ་ན་ལ། །སྲུང་དང་བཟློག་པ་ལ་སོགས་མེད་མོད་ཀྱང༌།
།མ་རྟོགས་འཁྲུལ་པའི་སྣང་ངོར་ཕྱི་རོལ་ཤོར། །རྟོགས་ན་དེ་དང་དེ་འདྲའི་དགོས་པ་ཤར། །ཀུན་གྱིས་མ་གོ་ལྐུགས་པའི་ཚུལ་དུ་བཞུགས། །དཔའ་བོ་གུར་མགོན་ནག་པོ་དེ་ཉིད་དང༌།
།ཁྱབ་བདག་ཧེ་རུ་ཀ་དཔལ་གང་དེ་ལ། །ཐ་དད་མི་འདུག་གདོད་ནས་གཅིག་ཉིད་དོ། །དེ་ནས་ཞབས་དྲུང་ཡང་སྐུ་མཚམས་གྲོལ་བྱུང༌། བདག་གིས་ཀྱང་གྲོལ་ཏེ་གཟིམས་ཆུང་དུ་གཏང་རག་གི་བསྐང་གསོ་དཔོན་སློབ་སྟབས་གཅིག་ཏུ་ཞག་གསུམ་སྦྲེལ་ཅིག་བྱས།
དེ་གྲུབ་འཕྲལ་དཔོན་སློབ་རྣམས་ཞ་ལུ་ལ་ཕེབས་ཐོག་རྒྱལ་ནས་ཞལ་ངོས་བསུ་བ་གནང༌། བསམ་རྩེར་རིན་སྤུངས་ཞལ་ངོ་དང་མཇལ་ཕྲད་དགྱེས་དགྱེས་གནང་འདུག
།བདག་གིས་དཔལ་སྦུག་ཏུ་བསྡད་ཁྱོད་རང་སྒྲོལ་དཀར་ལ་ཚེ་བསྙེན་ཅིག་གིས་གསུང་བ་ནས་ཟླ་བ་ཕྱེད་གཉིས་ཙམ་བྱས་པའི་ཁོངས་སུ་བོགས་འབྱིན་པའི་ཞི་བའི་སྦྱིན་སྲེག་དང་བཅས་གེགས་མེད་དུ་གྲོལ། གཞན་ཡང་འདིའི་སྦྱིན་སྲེག་སྡེ་པའི་སྐུ་རིམ་སོགས་རང་གི་བར་ཆད་ཞི་བའི་སྦྱིན་སྲེག་བརྒྱ་ལྷག་པ་སོང་ཞིང༌།
དེ་བར་ལ་བསྙེན་རྟགས་སམ་གང་ཡིན་ཀྱང་ཞག་བཅུ་དྲུག་སོང་བའི་རྨི་ལམ་དུ། ཐང་ཡངས་པོ་འཇམ་ལ་དཀར་བའི་ས་གཞི་ལ་བྱང་སེམས་ཆོས་སྐུའི་མཆོད་རྟེན།
སྐུ་གཟུགས་ཀྱི་ཚ་ཚ་ཁྲི་ཁྲག་དུ་མ་འདུག །དེ་རྣམས་ལ་ཀུནྡ་ལྟར་དཀར་བའི་ན་བཟའ་གསོལ་བ་གྲལ་ལ་རིམ་པར་བསྒྲིགས་ཟིན་པ་དེ་ལ་མཆོད་པ་སྣ་ཚོགས་འབུལ།
འདི་

ཐམས་ཅད་ང་རང་གི་ལྷ་ཡིན་ཟེར་ཡིད་དགའ་དགའ་བྱེད་པའི་རྣམ་པ་བྱུང་བ་དང་གཉིད་སད། བསམ་ན་དེ་དུས་ཀྱི་དགེ་མཚན་དུ་མ་དེས་ལོ་བརྒྱ་འཚོ་བའི་རྟེན་འབྲེལ་མང་པོ་གོ་ལགས་སོ། །དྲུག་སྒྲགས་ལྡན་པ་རྡོ་རྗེའི་གུར་ཆེན་ནང༌།
།ཕྱི་རོལ་མཚན་མས་མ་གོས་ཁ་བའི་མདོག །ལོ་བརྒྱའི་བར་ཆད་ཚེ་སྦྱིན་མ་དེས་བསལ། །འཆི་བའི་གྲོང་ཁྱེར་བདུད་ཀྱི་གཡུལ་ལས་རྒྱལ། །དེ་ནས་བྱ་ལོའི་སྟོན་དུས་རང་ལོ་སོ་ལྔ་པ་ལ་རྭ་ཁྲིད་མཁའ་འགྲོ་སྙན་བརྒྱུད་ཐུན་མོང་མ་ཡིན་པའི་ཉམས་ཁྲིད་ཟབ་མོ་དང་རྒྱ་སྟོན་གྱི་མཛད་པའི་ཟིན་བྲིས།
ཇོ་གདན་ཡོན་ལྷུན་གྱིས་མཛད་པའི་ཟིན་བྲིས། རྒྱལ་ཁམས་ལོ་ཙཱ་བ་མ་ཎི་ཀས་མཛད་པའི་ཟིན་བྲིས།
ཚ་བ་རོང་པ་ཤཱཀྱ་རྒྱལ་མཚན་གྱིས་མཛད་པའི་ཟིན་བྲིས། དེ་རྣམས་ཀྱི་སྟེང་ནས་འཁྲིད་ཚུལ་ཟབ་མོ་རེ་རེ་དང༌། གཞན་ཡང་མཚན་མོ་རྒྱུ་བ། མཚན་མ་གྱེན་བསྒྲེང༌། རྭ་རྩེའི་རྣལ་འབྱོར། འཆི་ཁ་མའི་རྣལ་འབྱོར་སོགས་འཁྲིད་ཚུལ་དུ་མ་ཞིག་ཐོབ་ཅིང་རྒྱུད་ཐོག་ཉམས་ལེན་ལ་ཡང་དག་པར་སྦྱར།
དེ་གྲོལ་འཕྲལ་ཟླ་བ་བཅུ་པའི་ཚེས་བཅོ་ལྔ་ལ་སྔར་གྱི་བསམ་གཏན་ཁང་བུ་དེ་ཉིད་དུ་རྡོ་རྗེ་འཇིགས་བྱེད་ཀྱི་བསྙེན་པ་མཐར་ཕྱིན་པར་བྱས་པའི་ཞག་བཅུ་སོང་བའི་སྲོད་ཐུན་གྱི་སྒང་ལ་དངོས་སུ་གཞོགས་གཡས་ན་མར་གཟུགས་མི་མངོན་པའི་གཅན་གཟན་སེམས་ཅན་མ་རུང་པ་ཞིག་ཡར་རྒྱུག་མར་རྒྱུག་བྱེད་པའི་མདུན་པ་ཤར་ཅིང༌།
དེ་ལ་བྲེད་དངངས་ཤིན་ཏུ་ཆེ་བ་རིག་པ་མནན་པས་མི་ནོན་པ་ཤ་རྣམས་ཀྱང་གཡའ་ཁྱུག་ཁྱུག་བྱེད་པ། ད་ལྟར་རང་ཧད་དེ་ལངས་ན་སྙམ་པའི་ཟིལ་བུན་ནེ་བ་ཧད་ཧད་དྲན་པ་འཚོར་སྙམ་བྱེད་པ་ཞིག་བྱུང༌།
དགེ་སྦྱོར་ཚན་བསྐྱེད་ནས་གང་ཡོང་བ་ཤོག་ད་ལྟ་རང་ཟ་ན་ཡང་ཟོ་

སྙམ་པ་བྱས་བསྡད། རྒྱུད་ནས་འཇིགས་པ་ཆེན་པོ་འོང་ཞེས་པའང་ཆ་འདྲ་ཙམ་ཡིན་པ་འདྲ། དེ་ནས་སྲིབ་ཙམ་ནས་འཐུང་དཀར་དེ་ཉིད་མདུན་ན་ཡོད་པ་གཟུགས་མི་མངོན་པ་རྐོག་རྐོག་ཞེས་པའི་སྐད་ཅིག་འདུག །འཕྲལ་བལྟས་པས་དཀར་ཡོལ་ཤུབས་བཅས་ཨོ་དཀར་བས་ཁྱེར་འགྲོའི་འདུག་པས་རཀྴ་འཇིགས་སུ་རུང་བ་དེ་སྐྱོན་པས་བཞག་སོང༌།
གཞན་ཡང་ཡི་དམ་འདི་ཉིད་ལ་བསྙེན་པ་ཐེངས་མ་བཞི་བྱས་པ་ནས་བཟུང་ད་ལྟ་ཡན་ལ་འདི་ཉིད་ཀྱི་སྙིང་པོ་འབུམ་ཕྲག་ལྔ་བརྒྱ་དང་ཉི་ཤུ་ཁ་འཐོར་སོང་ཞིང༌།
རྩ་སྔགས་ཉེ་སྙིང་སོགས་ལ་དེས་མཚོན་པའི་འབུམ་ཕྲག་བརྒྱད་ཅུ་ལྷག་པ་སོང༌། གཞན་ཡང་ཡི་དམ་འདི་ཉིད་ཀྱི་དཀྱིལ་འཁོར་ལ་སྒྲུབ་ཅིང་མཆོད་པ་དང༌།
འཇུག་ཅིང་དབང་བླང་བ་སྟོང་ཕྲག་གཅིག་དང་བདུན་བརྒྱ་ཁ་ཡར་སོང་ཞིང༌། བོགས་འབྱིན་ཞི་བའི་སྦྱིན་སྲེག་ཟླ་བ་བཞི་སྦྲེལ་བ་དང་གཞན་ཡང་སྐབས་སུ་ཇི་སྙེད་ཅིག་སོང༌། ཐམས་ཅད་ཚུལ་བཞིན་དུ་བྲིས་ན་སྔགས་པར་ཞལ་གྱིས་བཞེས་པ་རྣམས་ཀྱི་སྔགས་གྲངས་ལས་མི་ཉུང་ཙམ་སོང་བས་ཀུན་རྫོབ་ཏུ་གྱུར་དོགས་ནས་མ་བྲིས་སོ།
།དང་པོའི་མགོན་པོ་གུར་གུམ་གཞོན་ནུའི་སྐུ། །ཁྱོད་ཉིད་དུས་འདིར་སྲིན་པོའི་ཆ་ལུགས་ཀྱིས།
།བསྟན་དང་གདུལ་བྱའི་སྙིང་ལ་བདེ་བ་སྟེར། །ཁྲོ་རྒྱལ་ཞལ་དགུ་པ་དེས་ད་དུང་སྐྱོངས། །སོ་མ་པཱུ་རི་མཁའ་འགྲོའི་ཕོ་བྲང་ནས། །རལ་གྲིའི་ཕྱག་མཚན་རོལ་པའི་རྡོ་རྗེ་ཡི། །འབུམ་ཕྲག་བཅུད་ཕྱུངས་མཁའ་འགྲོའི་སྙིང་ཁྲག་འདི།
།བོད་ཡུལ་བསྒྱུར་ནས་འཇམ་དཔལ་རྭ་ལོ་སོགས། །འཁྲུལ་མེད་བརྒྱུད་པའི་ཞལ་འོད་ལས་འོངས་པའི། །མདོ་རྒྱུད་ནང་ཚང་མ་ལུས་ཧྲུལ་པོར་སྟོན། །ཚེ་གཅིག་བཅུ་གསུམ་

ས་དེ་ཨེ་མ་ཧོ། །གཞན་ཡང་དཔལ་གཤིན་རྗེ་གཤེད་དམར་པོ་དཔལ་ལྡན་ཆོས་སྐྱོང་བིརྺ་པའི་ཐུགས་བཅུད་སྐལ་ལྡན་དབང་པོ་རབ་ཚེ་གཅིག་ལ་སངས་རྒྱས་ཐོབ་པའི་ཐབས་གཤིན་རྗེ་གཤེད་དམར་པོ་ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་འཁྲིད་ཟབ་མོ་ཡང་ཐོབ།
དེ་ནས་ཁྱི་ལོ་རང་ལོ་སོ་དྲུག་པ་ལ། བསྟན་པ་རིན་པོ་ཆེའི་སྤྱིའི་སྦྱིན་བདག་རིན་སྤུངས་ནས་གོས་སྐུ་ཞིང་ཁམས་རྒྱ་མཚོའི་རབ་གནས་ལ་ཞབས་དྲུང་ཡང་ཕེབས་དགོས་གསུང་བའི་སྙན་གསན་བྱུང་བ་ནས་ཞལ་བཞེས་མཛད།
བུ་རིན་པོ་ཆེས་མཛད་པའི་དུས་འཁོར་མངོན་དཀྱིལ་རབ་གནས་སོགས་ཞལ་སྤེན་གནང་ནས། ས་གར། མཆོད་གར་ཚུན་ཆད་ལ་བདག་ལྟ་བུས་ཐ་ཤལ་བྱས་པའི་བསྐལ་པ་བཟང་པོའི་མཆེད་པོ་བརྒྱད་ཅུ་ཙམ་ལ་ཉིན་མཚན་ཁོར་ཡུག་ཏུ་སློབ་སྦྱངས་བཀའ་དྲིན་བསྐྱངས་ནས་ཁོང་དུ་ཆུད།
རང་ལོ་སོ་བདུན་པ་ཕག་ལ་རིན་སྤུངས་ནས་སྤྱན་འདྲེན་གྱི་བསུ་བ་བཟབས་མར་བཅས་ཏེ་གདན་འདྲེན་པའི་ཕྱགས་ཕྱིར་ཕྱིན།
རབ་ཏུ་གནས་བྱའི་ལྷ་ཚོགས་རིགས་ལྡན་ཡིན་པ་དང༌། དེ་མཚུངས་དུས་འཁོར་གྱི་སྟེང་ནས་ཕྱི་ནང་གི་རྟེན་འབྲེལ་ལེགས་ཚོགས་ཀུན་བསྒྲིགས་ནས་རྒྱས་པར་གནང་བའི་ཁུར་བཞེས་མཛད།
དེ་ལྟར་ཆོ་ག་རྒྱས་པར་བསྒྲུབས། མེ་ཏོག་འཐོར་བར་རྗེ་བཙུན་དམ་པ་བྱམས་ཆེན་ན་ཕེབས་འདུག་པ་གདན་དྲངས། ཀྱེ་རྡོར་གྱི་སྟེང་ནས་ཕྱག་ནས་ཁྱུག་ཙམ་ཞིག་གནང་སོང༌། རྟེན་འབྲེལ་དང་ལེགས་ཚོགས་ཀྱི་རྒྱུན་ཐམས་ཅད་ནི་ལ་ཁའི་སྤང་རྩི་རླུང་གིས་བདས་པ་ལྟར་སོང༌།
རབ་སྟོན་གྱི་ཤ་སྣ་ནི་སྲིན་པོའི་ཕོ་བྲང་ལྟར་འདུག །གཞན་ཡང་བཟའ་བཏུང་གི་བྱེ་བྲག་བརྗོད་ཀྱིས་མི་ལང་བ་ཙམ་

འདུག་མོད། དེ་གྲོལ་ནས་བྱམས་ཆེན་དུ་རྗེ་དམ་པའི་དྲུང་དུ་རྡོག་དཀྱིལ་བདུན་སོགས་གསན་པར་ཕེབས་པའི་ཕྱག་ཕྱིར་ཁོར་ཙམ་ཕྱིན། དེ་ནས་ནུབ་ཆོས་ལུང་བརྒྱུད་ནས་དཔལ་སྦུག་རི་ཁྲོད་དུ་དགེ་སྦྱོར་གང་འཕེལ་གྱི་རྣལ་འབྱོར་སྐྱིད་པའི་རང་ངོ་ཤེས་པ་ཞིག་བྱས་སོ།
།ཨེ་མ་ཡ་མཚན་ལྟད་མོ་ངོ་མཚར་ཅན། །སྙན་པའི་བ་དན་འབྲུག་སྒྲ་སྟོང་དང་མཚུངས། །དོན་གྱི་གཙོ་བོ་ནམ་མཁའི་མཐའ་ལས་བསྐྲད། །འབྲས་བུ་ལོ་ཏོག་མི་ཟད་རླུང་གིས་ཁུར།
།གྲགས་འདོད་རླུང་གིས་བཏེགས་པའི་གཤོག་བརྒྱང་གིས། །ཆེས་མཐོའི་དབུས་ན་ཐུན་མོང་བསིལ་གཡབ་མཛད། །མཐར་ཐུག་ལམ་གྱི་སྐྱེལ་སོ་གཅིག་པུ་པ། །ལམ་ཟབ་བླ་མར་སྙིང་ནས་འདུད་དོ་ཀྱེ།
།དེ་ནས་རང་ལོ་སོ་བརྒྱད་པ་བྱི་ལོ་གླིང་ལོག་བདེ་འཁྲུགས་སྐབས་གནས་གསར་ནས་ཀྱི་ཕྱག་ཏུ་བོ་དོང་བྱུང༌། གཟིམས་ཁང་སོགས་ཀྱི་ཕྱག་ནས་ཀྱི་ཕྱགས་ཕྱིར་ཁོར་ཙམ་ཕྱིན། ཕར་ལམ་ཁྲོ་ཕུའི་ལྷ་ཁང་སྟེང་ཤོད་ཁྱད་འཕགས་བཅུ་གསུམ་སོགས་གནས་མཇལ་ཡིད་ཆེས་པར་བྱས།
སྤྱི་སྒོས་ཀྱི་བསྟན་པ་རྒྱས་པའི་སྨོན་ལམ་རྒྱ་ཆེར་བྱས། རིམ་པར་མྱུག་ཏུ་ཕེབས་ཞལ་ངོ་རྣམས་ལ་སྐུ་འབྲུམ་བཞེས། དེ་འདྲའི་སྐུ་རིམ་སོགས་ཀྱི་བན་ལིང་ལ་རྩེ་རང་དུ་བསྡད།
བསྙེལ་གཞི་རྣམས་རིམ་པས་དངས། ཞབས་དྲུང་ཚོ་སླར་བོ་དོང་ལ་ཕེབས་སོང༌། བདག་གི་སྔར་གྱི་བསམ་གཏན། ཁང་བུ་ཉིད་དུ་མཚམས་བཅད་རྒྱ་ཤིན་ཏུ་དམ་པར་བྱས་བསྡད་པའི་དུས་སྔ་མ་བོ་དོང་ལ་ཁོར་ཙམ་ཡོངས་པའི་སྐབས་སུ་གནས་མཇལ་སོགས་བྱེད་པ་ནི་མ་བྱུང༌།
དེའི་དུས་ཀྱི་རྨི་ལམ་ན་བོ་དོང་དུ་སླེབ་ནས་ཀུན་ར་ཆེན་པོ་ཞིག་འདུག་པ་དེ་ན་གཞན་

སྐྱེ་བོའི་རྒྱུ་འགྲུལ་དང་འདུ་འཚོགས་སོགས་ནི་ཡེ་མི་འདུག །ཁྱམས་སྟོད་དེ་ན་ཁྲི་དཔང་མཐོ་དམན་མཉམ་པོ་བྱས་པའི་ཁྲི་དུ་མ་ཞིག་དང༌། གཞན་ཁོར་ཡུག་ཏུ་གདན་བཀོད་ཁད་དེ་བྱས་པ་ཞིག་འདུག །དེ་ན་དཀོན་གཉེར་ཡིན་ཟེར་བའི་བན་བཙུན་མདོག་སྨུག་པོ་བརྗིད་ཆགས་པ་ཞིག་འདུག་པས།
ཁྱེད་རང་ཁྲི་འདི་འདྲ་ཞིག་ལ་མྱུར་དུ་འགོད་རྒྱུ་ཡིན་ཟེར། ཧེ་ཧེ་བདག་ལ་འདི་འདྲ་གང་ནས་ཡོང་བྱས་པས། དེ་འདྲ་མ་ཟེར་བྱེད་དགོས་པ་ཡོད་དེ་ཁྱེད་རང་གནས་མཇལ་འདི་ཚོ་ཡང་མཛོད་ཟེར།
གནས་དེའི་ཕུག་ན་སྒོ་ལེགས་པོ་ཞིག་འདུག་པ་ཕྱེ་བྱུང༌། བདག་གིས་ཀྱང་ཕྱིན་བཤགས་ན་ས་ལ་པུས་མོ་ནུབ་པ་ཙམ་འདུག །ཕྱག་འཚལ་བ་བཞིན་ནི་མ་བྱུང་སྔ་མ་མཐོང་ཙ་ན་བུ་མོ་གོས་དཀར་ཁྲ་གྱོན་པ་འདྲ་འདྲ་ལྔ་འདུག
།སླར་དེ་རྣམས་གར་སོང་ནི་མ་ཤེས། སྐུ་རང་གང་ན་ཡོད་བྱས་པས་མ་གཟིགས་ལགས་སམ། འདི་ན་ལགས་ཟེར་བ་ལྟར་བལྟས་པས་གཙོ་བོའི་སྨན་སྐུ་བསྟན་བྱུང་བས་བཻཌཱུརྻ་དངས་པའི་མདོག་འདྲ་བ་དྲེའུ་ཞོན་པ་བེ་ཅོན་ཐོད་ཁྲག་ཐོགས་པ་འདྲ་འདྲ་ལྔ་འདུག
།དཀོན་གཉེར་ཁོང་གི་རྟེན་བཤད་ཀྱི་རྣམ་པ་ཞིག་བྱེད་ཀྱིན་འདུག་ཀྱང་ཅུང་མི་མཐུན་པ་གདའ།
དེ་ནས་གཉིད་སད་ཙ་ན་ཅི་ཡིན་ནམ་བསམ་པ་མ་གཏོགས་ཁ་རོག་བསྡད། དེ་གྲོལ་ནས་སླར་དྲུང་ལ་འདི་འདྲ་བྱུང་ཚུལ་ཞུས་པས་ཁྱོད་ཀྱིས་དམག་ཟོར་མ་མཐོང་འདུག་པ་རྒོད་བྲོ་གསུང་དགྱེས་དགྱེས་ཅི་ཡང་གནང༌།
རྨི་ལམ་དང་མངོན་སུམ་གྱི་ཁྱད་མ་གཏོགས་རིགས་ལྔ་ཆར་དེ་ཁོ་ནར་གདའ་གསུང༌། སླར་དེ་ལོ་གནས་གསར་གྱི་ཕྱག་ཏུ་པོ་དོང་བྱུང༌། བདག་ཀྱང་ཞབས་དྲུང་ཕྱག་ཕྱིར་ཡོང་དགོས་ཤར། དེ་ནས་བླ་མ་ཐུགས་རྗེ་ཅན་དེའི་ཕྱི་ནང་

གི་རྟེན་འབྲེལ་ལེགས་ཚོགས་མང་པོ་དང་བཅས་བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་སྲས་རིན་པོ་ཆེས་བྱིན་གྱིས་རླབས་པའི་ཁྲི་ཆེན་པོ་གསུམ་གྱི་ནང་ནས་རྟ་ར་བླ་བྲང་ཞེས་ཕྱི་ནང་སྟོང་ཉིད་དུ་ཡོད་པ་དེ་ཉིད་བྱེད་དགོས་པ་བྱུང་ཞིང༌།
དེ་ཉིད་ཞབས་སྟེགས་སེང་གེའི་ཁྲི་ལ་ཅི་ཡང་མི་ཤེས་བཞིན་དུ་སྡོད་དགོས་པ་བྱུང་སྟེ། བསམས་ན་སྔོན་གྱི་རྨི་ལམ་ཁོ་ཡང་བདེན་པ་ཨེ་ཡིན། ལར་རྨི་ལམ་འཁྲུལ་པ་ལས་མ་འདས་མོད།
ཕྱིས་གནས་མཇལ་བྱས་པས་གཙང་ཁང་དེ་ན་སྔོན་གྱི་ནས་སོགས་ནི་ཡོད་པ་ཙམ་ལས་མི་འདུག །གང་ལྟར་ལྷ་དེ་ཡང་དྲེའུ་ཞོན་པ་ཞིག་ལས་མི་གདའ། ཕྱིས་རྗེས་གནང་སོགས་ཆོས་སྐོར་གྱི་གསོལ་བ་བཏབ་ཀྱང་ཡེ་མ་བྱུང༌།
ཁྱེད་རང་གིས་མཐོང་བ་ཙམ་གྱིས་མི་ཆོག་གམ་གསུང་བ་དེས་ཆོག་པ་ཡིན་ནམ་བསྐང་གསོ་སོགས་བྱེད་པ་ནི་ཡེ་མ་བྱུང༌། སྔོན་གྱི་ལྷ་དེས་སྔོན་དུ་ལུང་བསྟན་སྩལ། །མངོན་སུམ་གསལ་ནས་མངོན་དུ་གྱུར་པ་འདི།
།དངོས་ཀུན་གསལ་གཟིགས་དངོས་བྱོན་བླ་མ་དེས། །དངོས་པོར་དྲིལ་ནས་དངོས་གྲུབ་ཡ་མཚན་གནང༌། །ཡང་བསྙེན་པ་དེ་ཉིད་ཀྱི་ཞག་ཁ་ཡར་སོང་བའི་རྨི་ལམ་ན། ཞབས་དྲུང་ཆིབས་པ་ཞེལ་ལེ་བ་ཞིག་ལ་ཆིབས་ན་བཟའ་ཧྲུལ་ལེ་བ་བཞེས།
ཞལ་ཅུང་ཟད་ནོངས་པ་ཙམ་མཛད་ནས་ཕེབས་བྱུང༌། བདག་གིས་ཕྱག་འབུལ་བྱིན་རླབས་ཞུས། སྐུ་རྡབ་ཡོང་བ་འདྲ་ཟེར་བ་ཞུས་པས་ཅང་མི་གསུང་བར་ཕེབས་སོང༌། གཉིད་སད་བྱུང་བས་སྐུ་དོག་ཆེན་པོ་འདུག་པས་ཞེ་བློ་མ་བདེ་བའི་མཐར་ཐུག་པས་ཇི་ལྟར་དྲག་སྙམ་པ་ཅི་བྱ་ལ་འདས།
ད་གཞན་ཐབས་གང་བྱས་ཀྱང་བཞུགས་པའི་

ཚན་མིན་པ་འདུག །རྗེ་བཙུན་རིགས་འཛིན་ཆེན་པོས་གདན་བཞུགས་ཀྱི་གསོལ་འདེབས་ཤིག་བྱུང་ན་སྐུ་དོག་ལས་གྲོལ་བ་འདུག་སྙམ། རྨི་ལམ་གྱི་གནས་ཚུལ་སྡེ་པར་ཞུས་པས། རྗེའི་དྲུང་གི་མཚན་རྟགས་དགའ་མོ་མང་འདུག་པས།
ཆུ་བོ་རི་ལ་འཕྲལ་དུ་ཕོ་ཉ་བཏང་ཇི་ལྟར་ཞུས་པ་ལྟར། ཡི་དམ་མང་པོ་ལ་སྦྱར་བའི་གསོལ་འདེབས་ཤིག་གནང་བྱུང་བས་སྐུ་ཚེའི་བར་ཆད་བདུད་སྡེ་ལས་དེ་ཉིད་དུ་གྲོལ་བ་ཡིན་ནོ། །རྨི་ལམ་ལ་ངེས་པ་ཅི་ཡང་མེད་པས་དགའ་བར་ཟད་དོ།
།དེ་ནས་གླང་ལོ་སོ་དགུ་པ་ལ་སྡེ་པའི་སྐུ་རིམ་ལ་མྱུག་གི་རྩེར་བཟློག་ཆེན་བཞིའི་ནང་ནས། ཁ་འབར་མ་ཟླ་བ་སྦྲེལ་ནས་ཉིན་རེ་ལ་ཚར་གཉིས་རེ་འཆག་མེད་བཏང༌། དེ་གྲོལ་བ་དང་སྡེ་པའི་ཐབ་ཆེན་པོ་དོང་ལ་འདེགས་པ་གནང༌།
ཞབས་དྲུང་ཡང་ཕེབས་བདག་ལ་ཡང་འགྲོ་གསུང་བའི་བཀའ་བཀོད་བྱུང༌། ནན་གྱིས་ཞུ་གྲོལ་ཞུས་ཀྱང་མ་གནང་བར་ཕྱག་ཕྱིར་ཡོངས། དེ་ལོ་འབྲི་གུང་ཟུར་པས་སྤྱན་དྲངས་པའི་གཤིན་རྗེ་གཤེད་དུ་བ་དུམ་བུ་ལ་བརྟེན་པའི་དམག་བཟློག་བྱེད་དགོས་པ་འདུག་པས་བྱེད་མི་ཆོས་རྗེ་བསོད་ནམས་ཆོས་འཕེལ་གྱིས་གསུང་བ་དང༌།
དེའི་བཅའ་གཞི་སོགས་ཁོ་རང་གིས་ཤེས་ཀྱིན་ཡོད་གསུང་བའི་ཕྱག་དམ་ཞབས་དྲུང་གིས་བསམ་རྩེ་ནས་ཕེབས།
དེ་འཕྲལ་བཅས་གཞི་རྣམས་གང་རྩོལ་བྱས་ཞག་བདུན་མཚམས་བཅད་རྒྱ་ཤིན་ཏུ་དམ་པ་ཞིག་བྱས་དགུག་གཞུག་དང་སྔགས་རྩེ་གཅིག་ཏུ་འདྲེན་པའི་དུས་ཞག་བཞི་སོང་བའི་སྲོད་ལ་གཉིད་དུ་སྲིབ་ཙམ་སོང་བའི་རྨི་ལམ་ན་ཚག་ཚག་ཅེས་པའི་སྒྲ་ཞིག་འདུག
།དེའི་རྐྱེན་གྱིས་གཉིད་སད། ཡང་དངོས་སུ་ཚག་སྒྲ་ཤིན་ཏུ་ཆེ་བ་བྱུང་བས་ཟླ་བོ་ལ་ཐོག་འདི་ཇི་ལྟར་

བྱས་པ་ཡོང་ངམ་བྱས་པས། གདུང་འབྲེད་གཏུབས་སུ་ཆག་བྱུང་བས་ཉན་ཀ་བཙུགས་ནས་བསྡད། མལ་ད་ལྟ་སྤོས་པ་དྲག་ཟེར་བ་མང་པོ་བྱུང༌། ཐོག་རྡིབ་ནས་ཤི་ཡང་དེ་སྤོས་ན་དེ་འདྲ་ལས་སྐྱག་འབྱུང་ཆུང་བ་མེད་སྙམ་དེ་ག་མནན་ནས་བསྡད།
དེའི་སང་ཉིན་སྔ་ཐུན་གྱི་དུས་སུ་སླ་ང་ཤ་གསར་པའི་འབུས་ཁྲིག་གང་འདུག །ཇི་ལྟ་བུ་ཡིན་ནམ་མིག་འཁྲུལ་བ་ནི་མིན་ནམ། ཁྱི་ཐོད་ནི་སྐམ་པོ་ཡིན། གཞན་མ་རྫས་རྣམས་ལ་དེ་འདྲ་བྱུང་དོགས་མེད་འདུག་སྙམ་སྤྱི་མོང་གི་ཡོག་ཐོས་ཁྱི་ཐོད་ཕྱིན་ཁ་ལོག་ཏུ་དཀྲུགས་སྐོར་བ་ནང་སྐོར་བྱས།
ད་འབུ་འདི་རྣམས་མ་བསལ་ན་ནི་འཆི་བ་འདུག །བསལ་ན་ནི་སྐུ་རིམ་གྱི་རྟགས་བཟང་ངན་ཇི་ལྟར་ཡིན་མི་ཤེས་པ་འདུག
།གང་ལྟར་སླ་ང་དུག་ཤིང་གི་མེས་དལ་བུས་བསྲེགས། མིག་བཙུམ་སྟེ་བླ་མའི་ཐུགས་དང་སེམས་ཅན་རྣམས་ཀྱི་ཤེས་པ་རང་སེམས་གསུམ་དབྱེར་མེད་དུ་བསྲེས་ནས་སྟོང་ཉིད་དུ་ཟིམ་མེ་ལྷོད་དེ་བཞག་པས།
དེའི་ངང་ནས་འབུ་རྣམས་ནི་འཇའ་ཡལ་བ་ལྟར་སོང་ནས་ཅི་ཡང་མི་འདུག །མེ་གཏོང་བའི་ཟླ་བོ་དེ་ན་རེ་དེ་ལྟ་བུའི་ཆོ་འཕྲུལ་ནི་ཤིན་ཏུ་བྲེད། འ་རྫི་ཟེར་ལྟ་མི་ནུས་པར་བྲོས་སོང༌། དེ་ནས་མིས་མ་མངོན་པར་ས་མཚམས་སུ་སྦས་པས་ཕ་རོལ་གྱི་དཔུང་ཡན་ལག་བཞི་པའི་ཚོགས་དེ་ནི་ཆར་མེད་ཀྱི་འབྲུག་བཞིན་དུ་རང་དངས་སུ་སོང༌།
རང་ཕྱོགས་བདེ་སྐྱིད་ཀྱི་བསྒོ་སྐལ་ཐོབ་པ་དེ་ཡང་འདི་ལྟ་བུས་སྦྱོར་བའི་སྟོབས་ནུས་སུ་མཆིས།
དེ་ནས་ཟླ་ཕྱེད་ཙམ་ན་ཐོ་རེངས་ཀྱི་དུས་གཉིད་དུ་སོང་བའི་རྨི་ལམ་ན། བོ་དོང་ཨེའི་རྫོང་ནང་ནས་བུད་མེད་གཞོན་ནུ་མཛེས་ཤིང་བརྗིད་པ་རྒྱན་དཔག་ཏུ་མེད་པས་བརྒྱན་པ།
ཕྱག་

ན་མདུང་དར་སྣ་ལྔ་དུ་མ་ཐོགས་པ་ཞིག་འཐོན་ནས་ལྕགས་རིའི་རྩེ་ན་ཚུར་ཁོར་རེ་འཁོར་བ་དང་ལྷ་རྒྱལ་གྱི་སྒྲ་ཚངས་པའི་གདན་མན་ཆད་མགུལ་ནུས་པ་དང༌། དར་འཕྱར་གྱིས་ཉི་མ་འགྲིབ་འགྲོ་བ་ཙམ་བྱེད་ཀྱིན་འདུག་པའི་ངང་ནས་གཉིད་སད།
བསམས་ན་དཔལ་ལྡན་དམག་ཟོར་རྒྱལ་མོ་དགྱེས་པའི་ཚུལ་གྱིས་གཡུལ་ལས་རྒྱལ་བའི་རྟགས་ཡིན་པར་གོ །དེ་ནས་ཞབས་དྲུང་ཡང་ཕེབས་བྱུང༌། འཕྲལ་དུ་ཤོག་གསུང་པས་དེ་འཕྲལ་ཕྱིན།
ཁྱོད་ཀྱི་མ་བསྡད་ཀྱང་ཚབ་བྱས་ཏེ། རྩེ་གཅིག་ཏུ་སྐུ་རིམ་ལ་འཕུངས་འཚུབ་དྲག་ཆེན་པོ་བྱུང་འདུག་སྟེ་མལ་ཡང་མ་སྤོས་འདུག་པ་སྒོར་མ་ནས་ལེགས་ཚོགས་ཀྱི་དཔེ་ཐུབ་པ་བྱུང་འདུག་གསུང༌། སྐུའི་ན་བཟའ་བཞེས་འཕྲོ་དེ་འཕྲལ་གནང༌།
དགྱེས་དགྱེས་ཀྱི་ཞལ་ཏ་མང་པོ་དང་ལྷན་ཅིག་སྦགས་ནས་སྩལ་བས་བློ་བདེ་ཕུགས་སུ་ཕྱུག་པའི་སྤྲང་པོ་སྐྱིད་དོ། །དེ་ནས་རང་ལོ་བཞི་བཅུ་པ་སྟག་ལོ་ཞབས་དྲུང་དཔོན་སློབ་དཔལ་ཞ་ལུ་གསེར་ཁང་ལ་ཐེགས་སོང༌།
བདག་ལ་བཀའ་ལུང་ཁྱོད་རང་ཁམས་ལ་འགྲོ་དགོས་པ་འདུག་པས་ཁམས་གསུམ་དབང་དུ་སྡུད་པའི་ཕྱིར་དཔལ་ཚོགས་ཀྱི་བདག་པོའི་བསྙེན་པ་བྱེད་དགོས་པ་དེ་བཞིན་གྱིས་གསུངས་ནས་ཟླ་བ་བཅུ་གཉིས་པའི་ཚེས་བཅོ་བརྒྱད་ལ་རྒྱལ་ཕུར་བྱུང་བ་དང་བསྟུན་ནས་མཚམས་བསྡམས།
སྤྱིར་ཁམས་གསུམ་དབང་དུ་སྡུད་པའི་དམིགས་པ་ལྷག་པར་གང་དབང་དུ་བྱ་བའི་གདུལ་བྱའི་ཚོགས་དབང་དུ་བྱེད་པའི་དམིགས་པ་འདི་ལྟར་མཛོད་གསུང་བསླབ་བྱ་ཐུན་མོང་མ་ཡིན་པ་རྣམས་མཐར་ཕྱིན་པར་གནང༌།
བཀའ་ལུང་བཟློག་ཏུ་ནི་མ་བདེ་ཁམས་ལ་འགྲོ་འདོད་པའི་ཞེ་བློ་རྩ་བ་ནས་

མ་བྱུང༌། དབང་སྡུད་ཀྱི་དམིགས་པ་ཁམས་དང་གཞན་ཞིག་འཕོས་ཏེ་བྱས་པས། གང་བསམས་དེ་ཉིད་འཕྲལ་དུ་སྔོན་དུ་གྱུར་པ་ཞིག་བྱུང་བ་འོག་ཏུ་འཆད། ཐོག་མར་བསྙེན་པའི་ལྷ་བདེ་མཆོག་ནས་གསུངས་པའི་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་ཧཱུཾ་བཞི་པ་ལ་ཟླ་བ་བཞི་མཚམས་བྱས།
མཚམས་ནང་དེ་ཉིད་དུ་ཞབས་དྲུང་ཕེབས་བྱུང༌། ཡང་རྒྱལ་དང་ཕུར་བུ་འཛོམ་པའི་ཉིན་ཕྱག་བྲིས་མཛད་ནས་ཚོགས་བདག་གི་སྐུ་ཐང་གོང་གཤམ་ཟླ་གམ་ཞལ་སྤྲོད་ཀྱི་དཀྱིལ་འཁོར་གཏོར་མ་བཤོམ་ལུགས་ཀྱི་དཔེ་ཆུང་དང་ཕྱག་ནས་ཚུན་གྲུབ་པ་མཛད་ནས་གནང༌།
དེ་ནུབ་ནས་གཟའ་སྐར་དང་བསྟུན་ཚོགས་བདག་ལ་བསྙེན་པ་ཞག་ཉེར་གཅིག་བྱས་གེགས་མེད་དུ་མཐར་ཕྱིན།
ཐུན་མོང་མ་ཡིན་པའི་བྲིས་སྐུས་གཙོས་པའི་རྟེན་རྫས་དེ་རྣམས་ཕྱིས་སུ་རྗེ་བཙུན་དབོན་རིན་པོ་ཆེའི་ཕྱག་ཏུ་རྟེན་འབྲེལ་བསྒྲིག་པའི་ཕྱིར་དུ་ཕུལ། དེ་བཞིན་ལེགས་ཚོགས་གོང་འཕེལ་དུ་སོང༌།
ལར་བསྙེན་པ་གང་བྱས་ཀྱང་གེགས་ཀྱི་རྣམ་པ་གང་ཡང་འོང་མ་མྱོང་བ་དང༌། ལྷག་པར་འགབ་འདྲེ་གནོན་པ་སོགས་ཀྱང་མ་བྱས། གང་ལྟར་ངེད་རང་ཚོའི་བརྒྱུད་པ་འདི་ལ་བརྒྱུད་འཛིན་ཐུན་མོང་མ་ཡིན་པ་བདུན་ཚུན་ལ་ཚོགས་བདག་གི་བསྙེན་པ་བྱེད་ན་འགབ་འདྲེ་གནོན་མི་དགོས་པའི་ཞལ་བཞེས་རྡོ་རིང་རིན་པོ་ཆེས་མཛད་འདུག་པས་འདི་གཅིག་པུའི་སྐུ་དྲིན་ལ་ཁྱེར་བའི་ཐབས་མ་མཆིས་སོ།
།བརྒྱ་ཕྲག་འཚོ་བའི་ལུས་བླངས་དཔག་མེད་ཀྱི།
།དུས་ཀུན་ལུས་སྲོག་འབྱོར་ཚོགས་མ་ལུས་ཀུན། །གྲངས་མེད་གཅིག་ཏུ་བསྡོམས་ནས་ཕུལ་ན་ཡང༌། །དྲིན་ལ་ཁྱེར་ཐབས་བྲལ་ལོ་མཁྱེན་བརྩེའི་དབང༌། །ལུགས་གཉིས་འདོད་

དགུའི་དྲིན་གྱིས་དུས་ཀུན་བསྐྱངས། །ཕྱི་ནང་རྟེན་འབྲེལ་མ་ལུས་ཁྱོད་ཀྱིས་བསྒྲིགས། །ཁམས་གསུམ་སྲིད་ཞིའི་རྒྱལ་སྲིད་མི་ཟད་པ། །འཕྲལ་དང་ཡུན་གྱི་དགེ་མཚན་དུ་མ་ཀུན། །ནམ་མཁའི་མཛོད་བདག་གླང་ཆེན་གདོང་པ་ཅན།
།བཅུ་གཉིས་ཕྱག་གི་དཔལ་འབྱོར་རྒྱས་པར་སྤེལ། །བདེན་གཉིས་དོན་མཚོན་ཞབས་འོག་ནེའུ་ལེ། །ནོར་བུའི་འཕྲེང་བ་མ་ཆད་རྟག་ཏུ་སྐྱོངས། །དེ་ལོ་རྗེ་བཙུན་རྡོ་རྗེ་འཆང་བློ་གསལ་རྒྱ་མཚོ་ཟླ་བ་བདུན་པའི་ཚེས་བཅོ་ལྔ་ལ་ཆོས་དབྱིངས་སུ་ཕེབས།
བདག་ཅག་ལྟོས་བཅས་ཀྱི་དཔོན་སློབ་རྣམས་ཀྱིས་གསོལ་འདེབས་ལ་ཡོངས། བདག་གིས་རྡོ་རྗེ་འཇིགས་བྱེད་ཀྱི་དཀྱིལ་འཁོར་ཞལ་ཕྱེ་བའི་སློབ་དཔོན་གྱི་ཚུལ་བྱས།
ཞབས་དྲུང་ཚོགས་ཆེན་གྱི་དབུ་ལ་ཕེབས། བསྟན་པ་ལ་རྟེན་འབྲེལ་བསྒྲིག་པའི་ཕྱིར་ལེགས་ཚོགས་འགྲན་པའི་ཁུངས་བྱས་ཀྱང་བསྟན་པ་ཉམས་འགྲོ་བའི་རྟགས་ཀྱིས་དོན་རྣམས་མ་འགྲིག་པ་ཞིག་བྱུང༌།
དེ་ནས་རང་ལོ་ཞེ་གཅིག་པ་ཡོས་ལོ་གྲང་ཆེན་ནས་ཞབས་དྲུང་དུ་འདོད་ཆོས་ཞུ་མི་རྗེ་བཙུན་བླ་མའི་བུ་སློབ་དགེ་བའི་བཤེས་གཉེན་ཁ་ཡར་བྱོན་པ་རྣམས་ལ་མགོན་པོ་ཆེ་ཆུང་གི་ཕྱི་ནང་གསང་གསུམ་གྱི་འཁྲིད་དབང་ལུང་རྗེས་གནང་དང་བཅས་པ།
ནཱ་རོ་མཁའ་སྤྱོད་ཀྱི་བྱིན་རླབས་འཁྲིད་ཚུལ་གཉིས་དང་དེས་མཚོན་པའི་ཟབ་པ་དང་རྒྱ་ཆེ་བའི་ཆོས་ཚུལ་རྒྱ་མཚོ་ལྟ་བུའི་ཟླ་བ་དང་པོའི་ནང་དུ་དཔལ་གྲང་མོ་ཆེ་ནས་བཤེས་གཉེན་མང་པོ་སྐུ་གཞོགས་ལ་བྱོན་འདུག་པ་རྣམས་ལ་ཆོས་འདོད་ཀྱི་དབུལ་བ་བསལ་བ་དང༌།
ལྷག་པར་དགེ་སློང་འོད་ཟེར་བ་དང་བདག་ཉིད་ལ་ཐུན་མོང་མ་ཡིན་པའི་ཟབ་གནད་ཀྱི་གསུང་གི་བདུད་རྩི་དུ་མ་ཞིག་གནང༌།
དེ་ནས་ཟླ་བ་ལྔ་པའི་

ཉེར་གཅིག་ལ་རྗེ་བཙུན་ཐུགས་རྗེ་ཅན་དེ་ཉིད་ཆོས་དབྱིངས་སུ་ཕེབས། ལས་ངན་ཅན་གྱི་དམུ་རྒོད་མ་རུངས་པ་བདག་ཅག་སོགས་ལྟོས་བཅས་རྣམས་མྱ་ངན་གྱི་ཁང་བུར་སྨྲེ་སྔགས་ཀྱི་ཆོ་ངེས་འབོད་ཅིང་ཤུལ་དུ་ལུས།
དེ་ནས་སྡེ་པ་བསྟན་པའི་དྲུང་གི་ཟླ་བ་དེ་གའི་ཉེར་གསུམ་ལ་ཞལ་ངོ་ཚང་མ་བསགས་ནས་འཇིག་རྟེན་གྱི་ཕྱི་མོའི་ཞལ་ཏ་ལ། སླར་མཆོད་པ་རྣམས་དང་མཆོག་གསུམ་ལ་བསོད་ནམས་ཀྱི་ཚོགས་གསོག་ཚུལ། དཔོན་པོའི་ཞལ་འཛིན།
གཡོག་གི་སྐྱོང་ལུགས་དགྲ་འདུལ་ལུགས། གཉེན་སྐྱོང་ལུགས། མཉམ་པོའི་འགྲོགས་ལུགས་སོགས་མཛད་པའི་ཞལ་བཀོད་དཔྱིས་ཕྱིན་པར་གནང་ནས་སྐུ་མཚམས་ཀྱི་རྣམ་པས་བསྙེལ་བའི་ཚུལ་བསྟན་ཉེར་དགུ་ལ་ཞབས་དྲུང་དེ་ཉིད་ཀྱི་ཕྱགས་ཕྱིར་འདི་སྣང་གི་ཕུན་ཚོགས་ཀུན་བོར་ནས་འབྲལ་མེད་དུ་ཕེབས།
དེ་ལྟ་བུའི་མཆོད་ཡོན་ནི་མ་བཞུགས། རང་ཡང་འཆམ་ཡམས་ཤིག་བྱུང་ནས་འཆི་ལ་ཐུག་སྟེ། དེ་ཕྱིན་ང་རང་ཡང་གདུལ་བྱའི་ཞིང་ཁམས་ཤིན་ཏུ་ཞལ་མཐོང་གསུང་གི་བདུད་རྩི་ཐོས་སྐལ་བ་ཅན་ཞིག་ཨ་ཡོང་ད་ལམ་ཤི་ན་ལེགས་སྙམ་བདོག་པའི་དངོས་པོ་གང་ཡོད་དགེ་འདུན་གྱི་ཕྱག་ཏུ་ཕུལ།
འཆི་བ་ལ་བློས་བླངས་ནས་གསོལ་བ་འདེབས་པའི་ཁུངས་བྱས་གཟིམས་ཁང་བྱང་ན་སྡོད་པའི་སྐབས་སུ་བླ་མ་དྲག་པོ་ཕྱག་བཅོ་བརྒྱད་པའི་བསྐྱེད་རིམ་གྱི་རྣམ་པ་བྱས་སྔགས་ཤིག་འདེབས་པའི་སྐབས་ལ་སྡུག་གཉིད་ཀྱི་རྣམ་པས་ཉིན་ཅུང་ཟད་ཅིག་གཉིད་ལ་སྲིབ་ཙམ་སོང་བའི་རྨི་ལམ་ན།
སྡེ་པ་ཨ་བསྟན་དྲུང་གི་གཟིམས་ཆུང་གི་ཟུར་འཕྱོང་ན་སྤྲེའུ་ཐོག་ཚད་གཅིག་འགྱུར་ཙམ་གྱི་གཟུགས་བྱས་པ། སྤུ་རྩེ་ལ་འོད་ཟེར་སྣ་ཚོགས་འཕྲོ་བ་རྒྱན་དུ་མས་

བརྒྱན་པའི་གཟི་བརྗིད་ལྟ་བར་མི་བཟོད་པ་ལྟ་བུ་ཞིག་འདུག་པ་དེ་བདག་གི་རྩར་རྒྱངས་ཏེ་མཆོངས་བྱུང་བས། བྲེད་དངངས་ཤིན་ཏུ་ཆེ་བ་ཞིག་གི་ངང་ལ་ལག་ན་སྔགས་འདྲེན་པའི་འཕྲེང་བ་རཀྴ་འཇིགས་སུ་རུང་བ་དེ་འཕྱར་ནས་སྐྱོན་པས།
མདུན་གྱི་ཞལ་བ་ལ་ཅག་སྒྲ་དང་བཅས་པས་ཕོག་བྱུང་བས་གཉིད་ཀྱི་རྣམ་པ་དེ་ཧད་དེ་སང་བྱུང་བ་ནས། སྤྲེའུ་ནི་མཐོང་ས་ན་མི་འདུག །ཞབས་དྲུང་དེ་ལྟ་བུ་ནི་མ་བཞུགས། རྨི་ལམ་ཡང་དེ་འདྲ་བ་ལས་གང་ཡོང་འཁྲུལ་པ་རྒྱ་འབྱམས་པས་ལན་མོད།
གང་ལྟར་རྒྱ་འདྲེ་མ་རུངས་པ་དྲག་ཤུལ་ཅན་ཞིག་ནི་ཡིན་པ་འདུག །ད་སྔ་ཡན་དུ་འདྲེ་གདོན་གྱི་གཙེས་པ་ཡོང་ཡེ་མ་མྱོང་ཞིང༌། ལྟོས་བཅས་ཀྱི་སྐྱེ་འགྲོ་གང་དེ་ལ་ངེད་རང་གི་སྲུང་བའི་སྦྱོར་བ་བྱས་པ་ཀུན་ལ་གནོད་པ་མི་ཡོང་ཞིང༌།
བགེགས་གང་ཡིན་དེ་ལས་འཕྲལ་དུ་གྲོལ་བ་ནི་ཀུན་གྱི་མིག་སྔར་ཕེབས་པ་འདི་ལགས། ལར་འཛམ་གླིང་ཆོས་ཀྱི་ཉི་མ་དེ་ཉིད་བདེ་སྐྱིད་ཀྱི་དཔལ་འཕྲོག་པའི་ཕྱིར་དུ་ཞིང་འདི་ཉིད་མུན་པའི་གླིང་དུ་བྱས་ནས་ཆོས་སྐུའི་དབྱིངས་སུ་ཕེབས།
རྟག་འཛིན་ཅན་གྱི་ཞེན་པ་བཟློག་པའི་ཕྱིར་དུ་མེ་ཏོག་གི་ཆར་ཉིན་མཚན་སྦྲེལ་ནས་ཁ་བ་བབས་པ་ལྟར་མཛད་ནས་གཤེགས།
རྗེ་བཙུན་ཉིད་ཀྱི་ཡེ་ཤེས་ཀྱི་གཟིགས་པ་དམ་པ་རྒྱུན་མི་འཆད་མངའ་བ་ལོས་ཡོད། ལས་ངན་ཅན་བདག་ཅག་རྣམས་ཚོགས་གཅིག་ཏུ་འདུས་པའི་དུས་འདིར་ཁྱེད་ཀྱི་ཐུགས་རྗེས་གཏོང་བ་ཕོད་པ་སྙམ་དྲན་མེད་དུ་བརྒྱལ།
ཡང་དྲན་པ་གསོས་ཙ་ན་བསམ་བཞིན་མཆི་མ་ནི་རི་གཟར་གྱི་ཆུ་ལྟར་དུ་འབབ། ལག་པའི་ཐལ་མོ་ནི་མགར་བའི་ལྕགས་ཐོ་ལྟར་བྲང་ལ་འཐབ། ཀྱེ་ཧུད་ཁྱོད་སྐུ་མཐོང་བ་དང་

ཁྱོད་གསུང་ཐོས་པའི་དུས་དང་ནི་བྲལ། ཁྱོད་ཀྱི་ཐུགས་རྗེས་མི་གཏོང་བ་ཞིག་མཁྱེན་སྙམ་རེ་ཞིག་སེམས་ཀྱི་འགྱུ་བ་འགགས་པར་གྱུར། ལར་ཁྱེད་ཀྱི་ཐུགས་རྗེས་བསླུས་པ་མ་ཡིན་མོད། ལས་ངན་ཅན་བདག་ལ་མོས་གུས་ཀྱི་ཡུ་བ་མེད་པས་ལན་གདའ།
སྤྱིར་བསྟན་པའི་ཉི་མ་ཁྱེད་ནུབ་པས་སེམས་ཅན་གྱི་བདེ་སྐྱིད་ནུབ་པར་གོར་མ་ཆག །ད་སྐྱིད་པོ་ཡོད་པའི་བྱ་བ་ནི་གང་ཡང་མི་འདུག །ཅུང་ཟད་འཆི་མ་ཐུབ་ན་རྒྱལ་ཁམས་སུ་སྣང་ཟོས་གང་བདེར་ལུས་ངག་ཡིད་གསུམ་འཆི་བ་ལ་ཕན་པའི་ཆོས་གདེངས་ཐོབ་ཅིག་བྱེད་སྙམ་པའི་ཞེ་བཅད་བྱས།
རིན་ཐང་མེད་པའི་སྐུ་གདུང་ཉིད་ནི་བདག་ལྟ་བུ་ནི་བསོད་ནམས་དམན་པས་ཕྱགས་ཕྱི་མ་གྲུབ།
འོན་ཀྱང་མཆོད་སྤྲིན་རྒྱ་མཚོའི་དབུས་སུ་བཞུགས་སུ་གསོལ་ནས། གསོལ་བ་འདེབས་པའི་དཀྱིལ་འཁོར་བདེ་ཀྱེ་གསང་གསུམ། གཤིན་རྗེ་དམར་ནག །ཀུན་རིག །མི་འཁྲུགས་པ། སྨན་བླ། ནཱ་རག་དོང་སྤྲུག་སོགས་དཀྱིལ་འཁོར་དུ་མ་ཞལ་ཕྱེ་ནས་གནང་གིན་འདུག
།བདག་ཉིད་བསོད་ནམས་ཀྱི་མཐུ་དང་བྲལ་བས་མ་ཐུབ་ཀྱང༌། ལུས་ངག་ཡིད་གསུམ་རྩེ་གཅིག་ཏུ་བྱས་ནས་གསོལ་བ་བཏབ། དེ་ནས་མ་ཤི་ཙམ་ནད་ཀྱིས་གྲོལ་ནས་སྡེ་པའི་བཀའ་ལུང་དངོས་ཡིན་གྱི་ཁུངས་བྱས།
བློས་ལོངས་པ་ནི་སྐད་ཅིག་ཀྱང་མ་བྱུང༌། ཞལ་ངོ་རྣམས་ནི་བཀྲ་ཤིས་སྒང་ལ་ཕེབས་སོང༌། བདག་གིས་བླ་བྲང་དཀར་པོར་བསྡད། སྦྲུལ་ལོ་ཟླ་བ་བཅུ་གཅིག་པའི་རང་ལོ་ཞེ་གསུམ་པ་མ་རྣམ་འཚོ་པོར་ཞབས་དྲུང་རིག་འཛིན་ཆེན་པོའི་དྲུང་དུ་གསུང་ཆོས་ཟབ་མོ་མང་དག་འདོད་ཆོས་བཀའ་དྲིན་བསྐྱངས།
ཞབས་དྲུང་སྐུ་མཚམས་གནང་བའི་ཕྱག་གཡོག་བྱས་ཟླ་ཕྱེད་མཚམས་

ཤིག་བྱས། དེ་བར་ལ་ཨཱ་ཙརྻ་ཟེར་བའི་ཕྱག་གཡོག་ངན་པ་དམ་པ་ཉིད་ལ་ཡང་ལོག་སྒྲུབ་དང་སྐུར་ཞུས་ཁོ་ན་བྱེད་པ་ཞིག་བདོག་པས། ཁོ་རང་གིས་མཆོར་ཡབ་འདྲ་མོ་ཞིག་བྱས་ཁ་ངན་གྱི་དགྲ་གཡབས། གནས་གསར་ནས་ཀྱི་སྐུ་གསུང་ཐུགས་ལ་ཕོག་པའི་རྣམ་པས།
ཁོ་ནི་རང་སྲོག་རང་གིས་བཅད་དེ་ཚེའི་དུས་བྱས། དེ་འདྲར་བརྟེན་པའི་ང་ཡང་གནས་གསར་བའི་མི་ངོར་སོང་བ་ནས་གནས་ཚུལ་ངན་པ་དེའི་རྐྱེན་གྱིས་བདག་གིས་ཀྱང་མྱུག་ལ་ལོག་ཕ་རྒོད་སྐུ་དྲིན་ཅན་དེའི་སྐུ་གདུང་ཞུགས་ལ་འབུལ་བ་སོགས་ཀྱི་ཞབས་ཏོག་བྱས།
ཤིང་སྐམ་རྩེ་འཛེགས་གྲོགས་ངན་ཤུགས་ཀྱིས་སྤུན། །གནས་དང་དམ་པ་གྲོགས་བཟང་དྲུང་ནས་ཕྱུང༌། །རང་ཡུལ་བདུད་ཀྱི་བཙོན་རར་ཡུད་ཙམ་བསྡད།
།དུག་གསུམ་ཁ་རླངས་འབྱུང་བཞི་ལུས་ཉིད་ལ། །མ་རུངས་བཞི་བརྒྱ་རྩ་བཞིའི་ནད་ཀྱི་མཐའ། །དྲན་པས་གསོ་བ་འཇོམས་པའི་རྒྱུ་ལས་གྲོལ། །སྙིགས་དུས་བསྐལ་ངན་འཚོགས་པའི་ཞིང་ཁམས་འདིར།
།ཆོས་ཀྱི་ཉི་མས་མུན་རུམ་ཁོ་ནར་བྱས། །ཀྱེ་ཧུད་སྙིགས་དུས་བསྟན་པ་ཉམས་པ་དང༌། །འགྲོ་ཀུན་སྐྱབས་དང་བྲལ་བས་སེམས་ཉིད་འཕྱོ། །ཨེ་མ་ཆོས་ཀུན་སྒྱུ་མར་སྟོན་པའི་འཇིགས་གཟུགས་ལ།
།འཁྲུལ་པའི་སྣང་བས་གདོན་དུ་མནར་བ་དེ། །བལྟས་ན་རང་སེམས་ཆོས་སྐུར་སྟོན་པའི་གདའ། །ཡིན་པར་ངོ་ཤེས་སྐད་ཅིག་དེ་ཉིད་ལ། །བགེགས་དཔུང་དཔུང་ཆེན་ཕྱི་རོལ་གྲགས་པའི་གཟུགས། །གཟུགས་སྟོང་སྟོང་པར་སྟོན་པ་འབྲེལ་བའི་ལམ།
།ལམ་མཆོག་མཆོག་གི་སྐྱབས་སུ་ཁྱོད་ཀྱིས་བསྟན། །བསྟན་པའི་མོད་ལ་ལ་མོར་མཁའ་སྤྱོད་གཤེགས། །དེ་ནས་རང་ལོ་ཞེ་བཞི་པ་རྟ་ལོ་བོ་དོང་ལ་ཡོང་དགོས་གསུངས་ནས་རྟ་

བསུ་ཕྱག་དམ་ནན་ཆགས་དང་བཅས་ཕེབས་བྱུང་བས་ཕྱིན། སླེབ་འཕྲལ་བྱང་གཏེར་གྱི་སྤྱན་རས་གཟིགས་ཉོན་མོངས་རང་གྲོལ་གྱི་སྒོ་ནས་སྐྱེ་བདུན་སྒྲུབ་པ་བྱེད་དགོས་གསུང༌། དེ་ལྟར་ཞག་བདུན་ཚུལ་བཞིན་དུ་བསྒྲུབས་པས་སྒྲུབ་གཞུང་ནས་བཤད་པའི་འཕེལ་རྒྱས་དང༌།
བླ་མ་དམ་པའི་ཐུགས་རྗེའི་རྟགས་རབ་འབྲིང་ཆ་ཚང་ཙམ་བྱུང༌། མཁན་བསླབ་གསུམ་ནས་ཀྱི་དབུ་མཛད་པའི་དེར་འདུས་པའི་ཚོགས་ལ་སྒྲུབ་དབང་རྒྱས་པར་ཕུལ།
དེ་ལོ་མཁན་པོའི་འོས་རིགས་འགའ་རེ་ཡོད་པ་འདུག་ཀྱང༌། ཞལ་ངོ་འགའ་ཞིག་གི་ཐུགས་བཞེད་དུ་སོང༌། བསླབ་གསུམ་ནས་ལ་མངའ་གསོལ་མཛད། བདག་ཉིད་ནི་རྒྱལ་ཁམས་སུ་སྣང་བ་གང་བདེ་བྱས་འདིར་སྣང་གི་དགོན་པ་དང༌།
དཔོན་ལ་བརྟེན་པའི་བྱ་བ་ལས་རྗེ་བཙུན་ཐུགས་རྗེ་ཅན་དེ་ཉིད་ལ་སྙིང་ནས་གསོལ་བ་འདེབས་པ་ལ་དགའ་སྙམ་པའི་ཞེ་བཅད་ཐུན་མོང་མ་ཡིན་པ་བྱས། དགོན་གཞིས་ཀྱི་རེ་བ་བློ་ལས་འདས་ཀྱང་སྔོན་དུ་མཚམས་ཤིག་བྱས་པའི་དུས་ཁམས་ཀྱི་གདུལ་བྱའི་ཞིང་ཁམས་དང༌།
འཛིན་དཀའ་ལ་ཕན་ཐོགས་ཆུང་བའི་སྟག་སྟེ་ཉིད་གོ་འཕོས་བྱས་པས་ལན་པ་འདྲ། ཞལ་ངོ་རྣམས་ཀྱི་བཀའ་ལུང་ཚ་དྲག་བཟློག་ཏུ་ཅུང་མ་སྤོབས་འཇམ་དབྱངས་འཁོན་གྱི་གདན་ས་སྟག་སྟེ་བླ་བྲང་བྱེད་དགོས་པ་བྱུང༌།
གང་ལྟར་དེ་ནས་བཟུང་ལོ་བརྒྱད་ཙམ་བདག་བཟུང་བྱས། བྱ་ལོ་རྗེ་བཙུན་ཐུགས་རྗེ་ཅན་དེའི་དགོན་རྙིང་ཕྲ་བོ་ལ་ཞིག་གསོས་བྱས། གནས་དེར་སྡེ་པའི་སྐུ་རིམ་ལ་མཚམས་བྱེད་དགོས་བྱུང༌།
བླ་མ་དྲག་པོའི་མཚམས་ལོ་གཅིག་བྱས་མཁན་དྲུང་གསུང་ངག་ཅིག་གནང་གིན་འདུག་པས་

དེ་ལ་བར་ཆད་བྱུང་དོགས་ཡིན་པ་འདྲ། གང་ལྟར་དགོན་ཆུང་སྡོད་ཡུལ་སྐྱིད་ལ་དགེ་སྦྱོར་འཕེལ་བ་ཉེར་འཚེ་དང་བྲལ་བ་ཞིག་བདོག་པས་སྟག་སྟེ་བྱེད་རིན་བྱིན་པོ་དགོན་པ་དེར་བསྡད། རང་ལོ་ལྔ་བཅུ་པ་བྱི་ལོ་གླིང་ལོག་ཡུན་རིང་ལ་དོས་དྲག་པ་བྱུང༌།
གནས་གསར་ནས་ཀྱང་བོ་དོང་དང་འབྲལ་ལ་ཉེ་བར་འདུག །དེ་ལ་བརྟེན་བདག་གིས་ཀྱང་ཉིན་མཚན་ངོ་མི་ཤེས་པར་བྱང་པའི་སྒར་ལ་ཕྱིན་པའི་འབྲས་བུ་བོ་དོང་ནི་མ་བྱུང༌།
བཀྲ་ཤིས་སྒང་གི་སྟོན་བཞེས་གང་ཡོད་དང་ཕྱག་རྫས་སོགས་རྒྱུ་དངོས་ཕྱི་ནང་ཀུན་ལ་ཟེགས་འཐོར་ཡེ་མེད་པར་ཕྱག་ཏུ་ཕྱིན། དེ་ནས་སྡེ་པའི་ཞབས་རྗེས་འབྲེང་བ་ལ་ནི་སྟག་སྟེ་མ་འཕྲོད་པ་ནས་གྲོལ་ཆ་ཞུས།
དེ་སྐོར་གྱི་གཏམ་ཡི་མུག་ལ་བྱ་བའི་ཐེབས་བྲལ་བ་མང་དག་ཡོད་ཀྱང་དགོས་པའི་དོན་དང་བྲལ་བས་མ་སྤྲོས་སོ། །ཡི་མུག་བརྗོད་ཚིག་གཏམ་ཉིད་མང་ན་ཡང༌། །དོན་འདི་ཕྱོགས་ལ་དགོས་མེད་རྒྱབ་ཏུ་བོར།
།ལུགས་གཉིས་འབྲེལ་བའི་དབོན་དང་དེ་རིང་བྲལ། །རྒྱབ་དཔུང་བློ་གྲོས་འཛོམ་ཡང་བསླུ་བར་ངེས། །གནས་བཟང་དམ་པས་བྱིན་གྱིས་བརླབས་པའི་ས། །ཕྱི་ནང་འཚེ་བའི་བདུད་ལས་རྒྱལ་བ་དེར། །རྩེ་གཅིག་བླ་མ་སྒྲུབ་ལ་གཞོལ་བ་པོ།
།ཕྱི་མ་དོན་གཉེར་རྣལ་འབྱོར་ཀུ་སཱ་ལི། །དེ་བས་རྩིས་དགོན་པ་དེ་ཡང་རིང་དུ་སྤངས། །དེ་ནས་ང་གཅིག་པ་གླང་ལོ་སྡེ་སྲིད་བཀྲ་ཤིས་སྟོབས་རྒྱས་དྲུང་གིས་ཤོག་ཕེབས་པ་ནས་ངམ་རིང་ལ་ཕྱིན།
ཟླ་སྐོར་ཙམ་འདིར་སྣང་གི་གནས་ཚུལ་ལ་མ་ཆགས་པར་རྩེ་གཅིག་ཏུ་ཐུན་བཞིའི་དགེ་སྦྱོར་འཆག་མེད་རྣམས་གོང་འཕེལ་བྱས་བསྡད། སྡེ་སྲིད་ལ་ཆོས་ལུང་བྱང་རྩེར་ཚེ་དང་སྒྲུབ་པ་མཉམ་པ་ཞིག་སྐུ་རིམ་ལ་གནང་དགོས་

ཞུས་པས་མ་གྲོལ་དེ་ལྟར་བྱེད་ན་ཐེག་མཆོག་གླིང་དུ་སྡོད་གསུང་བ་ལ། བདག་སྤུན་གཉིས་ཀྱི་ཆས་སོགས་སྒོར་མ་ནས་དཀའ་བའི་གནས་སུ་འདུག་པས་མི་ནུས་ཚིག་སྦྱངས་ཞུས། དེ་རྟིང་སླར་ཡང་གོང་ལྟར་ཞུས་པས་ང་སྡེ་སྲིད་ཅིག་གིས་མི་གཉིས་ཀྱི་ལྟོ་གོས་རང་འབྱོར་ཡོང་གསུང་བཀའ་དྲིན་སྩལ་ཀྱང༌།
དོན་ལ་ནུ་བོ་དེ་ལུགས་གཉིས་གང་ལའང་རྩི་མེད་བླང་དོར་དང་བྲལ་བ་ཞིག་འདུག་པས། ཕུགས་སུ་རང་ཡང་བྱེད་དཀར་སོང་དོགས་ནན་གྲོལ་ཞུས།
དེ་སྐབས་ལྷ་ས་ནས་ཕེབས་འདུག་པས་ཚ་ཞང་བཀའ་གྲོས་མཛད། ལྷ་ས་དགོན་པ་བྱེད་དགོས་ཚུལ་ཕེབས་ཀྱང་སྙིགས་དུས་ཀྱི་བླ་གཟུགས་ཀྱིས་དམྱལ་བའི་རྒྱུ་སྒྲུབ་པ་ལས་མི་འདུག་པས། དེ་ཕྱིན་ལྟོ་ཕྱི་གང་ཕྱིད་བྱས་སྣང་ཟོས་གང་བདེ་དགའ་སྙམ་གནང་བ་ཞུས་པས་མ་གྲོལ།
འོན་ཀྱང་དཔོན་ཁང་དུ་སྡོད་པ་ལས་གང་ཡང་དྲག་བསམ་ཁས་བླངས། ལྷ་ས་ནས་བསུ་མི་གནང་བྱུང་བས་ཕྱིན། སྡེ་སྲིད་བཀའ་ལུང་དང༌།
ལྷ་ས་ནས་རྣམ་དཔྱོད་འཇམ་དབྱངས་ལ་འགྲན་བརྡོ་བའི་དགོངས་པས་ཕྱི་ནང་གི་ལེགས་ཚོགས་སྤེལ་བའི་སླད་དུ་ཟླ་བ་གཉིས་པའི་ཚེས་བཅུ་གཅིག་ལ་རྒྱལ་དང་ཕུར་བུ་འཛོམ་པའི་ཉིན་པར་གཡག་མི་ཕམ་བླ་མའི་གདན་ས་ནོར་བུ་ཆོས་ལུང་གི་ཁྲི་ལ་བཀོད།
མང་ཇ་དང་ཁྲི་སྟོན་སོགས་བཟབས་མ་གནང༌། གཞན་ཡང་སྐྱ་སེར་ཀུན་གྱི་ཁྲོད་ནི་དཔལ་འབྱོར་ལེགས་ཚོགས་རྒྱས་པར་སྤེལ་བ་སོགས་ཡང་དག་བྱུང༌། ལྷ་ས་ནས་ཀྱི་སྡེ་སྲིད་འཇིགས་བྲལ་དཀོན་མཆོག་རྒྱལ་མཚན་བཞུགས་པ་དང་མཇལ།
ཉོན་མོངས་རང་གྲོལ་ལ་སོགས་པའི་གསུང་གི་བདུད་རྩི་མང་དག་

བཀའ་དྲིན་བསྐྱངས། བཙུན་ཁྲལ་ཞིག་གནང་འདུག་པས་དམ་པ་དེ་ཉིད་ཀྱི་མཁན་པོ་དང༌། བདག་གིས་ལས་སློབ་བྱས་ཏེ་ཞག་གྲངས་ཉི་ཤུ་བགྲངས་པ་ལ་བར་མ་དགེ་ཚུལ་གྱི་སྡོམ་པ་ཕོག །བསྟན་པ་རིན་པོ་ཆེ་དར་ཞིང་རྒྱས་པའི་སྨོན་པ་རྒྱ་ཆེར་སྒྲུབ་ཅིང་དར་རྒྱས་ཀྱི་འགོ་བཙུགས་པ་ཡིན་ནོ།
།དེ་ནས་ང་གཉིས་པ་སྟག་ལོ་ཆོས་ལུང་དུ་ཀྱེ་རྡོར་གྱི་དབང་དང་མགོན་པོའི་ཕྱི་ནང་གི་རྗེས་གནང་ཐུན་མོང་བ་སོགས་འདོད་ཆོས་ཞུ་བ་མང་པོའི་རེ་བ་བསྐང༌།
སྡེ་པའི་བན་ཚང་པ་ཞེས་སྐད་ཀྱི་འབྱོན་པ་ཀུ་རུ་དང་མཉམ་པ་རྟགས་སུ་བཀོད་པ་ལ་རྔམ་སེམས་མེ་ལྟར་འབར་བ་ཆུ་ནང་གི་རྡོ་བཞིན་དུ་གནས་པ་རྣམས་ཀྱི་ཁྲོད་དུ། སྡེ་པའི་སྐུ་རིམ་ལ་མི་མཐུན་བཞིན་དུ་མགོན་པོའི་གཏོར་བཟློག་ཅིག་བྱས།
འདིའི་གཏོར་བཟློག་གི་གཞུང་དང་བླ་མ་མཁས་པ་མཚན་ཉིད་དང་ལྡན་པ་རྣམས་ཀྱི་ཞལ་ཤེས་བརྒྱུད་ལྡན་རྣམས་ཀྱི་ཕྱག་བཞེས་མཐོང་བརྒྱུད་དང་བཅས་པ་ལ།
ཟོར་གཏོར་ཟུར་གསུམ་པར་བྱས་ཏེ་དེ་མཐུན་སྐྱེད་ཆོག་སོགས་ཟངས་གྲི་ཅན་ལ་བྱེད་ལ། དེ་རྣམས་མི་ལྡན་པའི་ཕྱིར་ཕྱག་ལེན་གྱ་ཚོམ་དང་རོལ་མོའི་འུར་སྒྲ་གང་ཆེ་དང་སྐད་ཡོད་པ་གཙོ་བོར་བྱས་པའི་རྒྱུ་མཚན་མཛད་པ་རྣམས་དང་སྟབས་ཅིག་ཏུ་བྱས་ཏེ་པུ་ཏྲའི་རྟག་གཏོར་དེ་ཉིད་འཕངས་པས།
སྐྱེས་པ་རྩལ་ཆེན་གྱིས་མདའ་འཕངས་པ་ལྟར་མིག་གིས་མཐོང་ཙམ་དུ་སོང༌། །དེ་ནས་ཀྱང་མེ་དཔུང་རི་ཀླུང་ཀུན་གསལ་བ་ལྟ་བུའི་འོད་དང་བཅས་ནས་སོང་བས།
དེར་ཡོད་པ་རྣམས་འདི་ལྟ་བུ་ནི་ངེས་པར་མགོན་པོ་འགྲུབ་པའི་རྟགས་ཞིང་བཅུ་སྒྲོལ་བ་ལ་གཅིག་ཏུ་དཔའ་བ་ཡིན་པ་འདུག་ཟེར་བདག་ལ་ཡང་ད་སྔ་ཅི་ཡང་མི་ཤེས་ཤིང་རོ་ཟ་བ་དང་

ཆོས་བརྒྱད་སློབ་དཔོན་མན་པ་མེད་ཀྱང༌། དེ་ནས་ཅུང་དྲག་ཏུ་སོང་མོད། འོན་ཀྱང་དེ་ཕྱོགས་ན་ཆོས་འདོད་ཀྱི་གང་ཟག་ནི་ཉིན་མོའི་སྐར་མ་ཙམ་དུ་ཟད་དོ། །དེ་ནས་བྱང་ཆུབ་སེམས་དཔའ་ཟླ་བ་རྒྱལ་མཚན་གྱི་དགོན་པ་ས་བཟང་དུ་འཕགས་པ་སྤྱན་རས་གཟིགས་ཀྱི་དམར་འཁྲིད་ཚེམ་བུ་ལུགས་ཟླ་བ་ཙམ་བསྐྱངས།
དེར་བཙུན་མ་ཁ་རེ་ལ་འཁྲིད་ཀྱི་སྐབས་བསྙེན་རྟགས་བྱུང་བ་ཡང་མང་པོ་དང༌། ལྷག་པར་བྱིས་པ་ལོ་བཅུ་གཅིག་འགྲོ་བ་ཞིག་འདུག་པ་དེ་ཉིན་རེ་བཞིན་ཆོས་རར་ཡོང་གིན་འདུག
།ངོ་སྤྲོད་ཀྱི་སྐབས་ན་མར་ལ་སླེབ་པའི་དུས་སུ་སེམས་ཀྱི་ཁ་དོག་དང་འགྲོ་འོང་གནས་ཚུལ་དྲིས་པས་འཁྲིད་པ་རྣམས་ལ་སྨྲ་བའི་ཡུལ་དང་བྲལ་ནས་མི་འདུག
།བྱིས་པ་ཁོ་ན་རེ་སེམས་ནི་ཁ་དོག་དཀར་པོའོ་ཟེར། གང་ན་གནས་བྱས་པས་རེས་འགའ་ནི་ཕ་མའི་རྩར་སླེབ་འ་མོ་འདི་རུ་སྡོད་ཀྱིན་འདུག །སྡོད་ལུགས་ཇི་ལྟར་བྱེད་ཀྱིན་འདུག་བྱས་པས། བླ་མ་རང་ཟེར་བ་ལྟར་ཧད་དེ་ཆོད་དེ་སྡོད་ཀྱིན་འདུག་ཟེར་བཞད་གད་ཐེག་པ་བྱུང༌།
གང་ལྟར་བྱིས་པ་དེ་ཉིད་ལ་ཉམས་རྟོགས་མང་པོ་བྱུང་འདུག་པས་ཡ་མཚན་ཆེ་སྟེ་ལམ་འདི་ལ་སྐྱེ་བ་སྔོན་ནས་སྦྱངས་པའི་ལས་འཕྲོ་ཅན་ཞིག་ཡིན་པ་འདུག་པས་སྐྱེ་བ་འདི་ཉིད་སྔོན་ལས་ཕྲན་བུ་མ་ཟད་པས་བླངས་འདུག
།དེ་ནས་ཡུན་དུ་མ་སོང་བར་རུས་པ་ལ་འཇའ་དཀར་པོ་དང་བཅས་པོ་ཏ་ལར་བཞུད་དོ། །སྒྲུབ་སྡེ་དེར་ཉོན་མོངས་རང་གྲོལ་གྱི་སྒྲུབ་མཆོད་ཀྱི་དགེ་རྒྱུན་བཙུགས་ད་ལྟའི་བར་དུའང་རྒྱུན་མ་ནུབ་པར་ཡོད།
དེ་ནས་རྗེ་བཙུན་པདྨ་རྒྱལ་པོ་དབུས་ནས་ངམ་རིང་ལ་ཕེབས་ལཾ་ལྷ་སར་སྤྱན་འདྲེན་ཞུ་བ་གནང༌། བདག་གིས་ཀྱང་ཡང་ཏིག་

གཅེས་སྒྲོན་གྱི་འཁྲིད་ཐུགས་སྒྲུབ་འབྲིང་པོའི་དབང་སོགས་གསུང་གི་བདུད་རྩི་ཇི་སྙེད་དང༌། དགེར་གྱི་བརྟག་གཉིས་དང་མཚན་བརྗོད་སྔ་འགྱུར་གྱི་ལུང་སོགས་འདོད་ཞུས་མང་པོ་བཀའ་དྲིན་བསྐྱང༌། དེ་ནས་ཕེབས་དུས་བཀའ་ལུང་ལ་འདིར་སྣང་གི་བྱ་བ་ཐམས་ཅད་ཆུ་ཤིང་གི་སྙིང་པོ་ལྟར་ངེས་པར་མཛོད།
དགེ་སྦྱོར་གང་འཕེལ་དང་བསྟན་པ་ལ་གང་ཕན་སེམས་ཅན་གྱི་དོན་ཅི་ནུས་གྱིས། དང་ཡང་སྔོན་གྱི་སྨོན་ལམ་གྱི་དབང་གི་བཀྲ་ཤིས་སྟོབས་རྒྱས་པ་ལ་ཕུང་པོ་འདི་སྤྲོད་དགོས་པ་ཡོད་པས་འཆི་བ་ལ་འགྲོ་གསུང༌།
བཀའ་ལུང་ཡང་ལ་བརྗེད་པ་མེད་པ་འགའ་ཞིག་ཕེབས་བྱུང་བས་བདག་གིས་ཕྱག་བཙལ་ཏེ་དེ་ལྟ་བུའི་བཀའ་ལུང་མི་ཕེབས་པ་དགོས།
བསྟན་པ་ཉམས་དམའ་བ་དང་སེམས་ཅན་སྡུག་པའི་དུས་བསྟན་འཛིན་གྱི་སྐྱེས་བུ་རྣམས་བསྟན་དང་སྐྱེ་འགྲོའི་དོན་ལ་དགོངས་ནས་ཞབས་པད་བརྟན་དགོས་ཞུས་པས། ཁྱོད་བློ་མ་འཆི་ད་ལོ་ཅི་ལ་ཐུག་ཀྱང་འགྲོ་གསུང་གསོལ་བ་མ་ཐེབས།
སྡེ་སྲིད་ལ་ཡང་ལེགས་ཉེས་ཀྱི་ལུང་བསྟན་མང་པོ་གནང་གིན་འདུག་ལྷག་པར་ལྷ་ས་ནས་ལ་ཁྱོད་ཀྱི་དབོན་པོ་འདི་ལ་རང་གི་རྣམ་ཤེས་ལ་རང་དབང་འདུས་པ་ཞིག་མི་འདུག་པས།
ལུགས་གཉིས་སྒོར་མ་ནས་ཁྱོད་རང་ཡང་བྱེད་ལུགས་མཛོད་གསུང་ཕྱི་མོའི་ཞལ་ཏ་མང་པོ་ཕེབས། ངམ་རིང་དུ་ཟླ་བ་བརྒྱད་པའི་ཉེར་གསུམ་ལ་ཨྱོན་མཁའ་འགྲོའི་གླིང་དུ་བྱོན། ཨུ་དུམ་ཝཱ་ར་ལྟར་དཀོན་པའི་སྐུ་གདུང་རིན་པོ་ཆེ་དེ་ཉིད་སྡེ་སྲིད་ལ་བཞག
།ཐུགས་རྗེའི་གཟིགས་པ་རྒྱུན་མི་ཆད་དུ་ཡོད་པས་གསོལ་བ་སྙིང་ནས་བཏབ། ལར་བོད་འབངས་སྡུག་བསྔལ་གྱི་ཉེན་དུས་དམ་པ་དེ་ལྟ་བུ་མ་བཞུགས་པས་སེམས་ཅན་

གྱི་བདེ་སྐྱིད་ནུབ་པར་གོར་མ་ཆག་སྟེ་ལས་ངན་ཅན་བདག་ཉིད་ཀྱང་བསྐལ་པའི་ཡང་མཐའ་འདིར་སྐྱེས། དམ་པ་ཉིད་ཀྱི་གསུང་གི་བདུད་རྩི་ནི་ཆད། ཁྱོད་སྐུ་མཐོང་བའི་དུས་དང་ནི་བྲལ་ནམ་ཞིག་ཁྱེད་ཉིད་བཞུགས་པའི་ཞིང་ཁམས་སུ་གདུལ་བྱའི་ཐ་མར་སྐྱེ་བའི་གསོལ་བ་ཁོར་མོར་འདེབས་པ་འདི་ལགས།
དེ་ནས་རང་ལོ་ང་གསུམ་པ་ཡོས་བུ་ལ་འདར་གྲང་མོ་ཆེ་ནས་སྔོན་གྱི་ཞབས་དྲུང་དུ་མཆེད་པོ་འདྲས་གཙོས་པའི་ཁ་རེ་བྱོན་བྱུང་བས་རྒྱ་དང་མོན་གྱི་དཔེས།
བཤེས་གཉེན་དེ་རྣམས་ལ་སོ་སོར་ཐུགས་བཞེད་དང་བསྟུན་པའི་རྭ་ཁྲིད་ནཱ་རོ་མཁའ་སྤྱོད་སོགས་ཟབ་ཆོས་མང་པོ་ཕུལ། ཟླ་བ་ལྔ་པའི་ཚེས་བཅོ་ལྔ་ལ་རྗེ་བཙུན་རྡོ་རྗེ་འཆང་བློ་གསལ་རྒྱ་མཚོའི་སྐུ་གདུང་རིན་པོ་ཆེ་ལ་མཇལ་དུ་ཡོངས་སྤྱི་སྒོས་ཀྱི་བསྟན་པ་རྒྱས་པའི་སྨོན་ལམ་ཡིད་ཆེས་པར་བཏབ།
མཆེད་པོ་བློ་གསལ་བཀྲ་ཤིས་པའི་གྲ་ཁང་དུ་ཞག་ལྔ་བསྡད། རྩེ་ནས་གཞིས་ལེན་སོགས་བརྩེ་སྐྱོང་ཟབ་མོ་གནང༌།
དེ་སྐབས་ཁྲོ་བོ་བཅུའི་རྗེས་གནང་དབང་ཚར་གསུམ་བྱས། རྗེ་དབོན་བློ་གྲོས་ལེགས་བཟང་པས་གྲྭ་ཁང་དུ་སྣོད་ལྡན་ཁ་རེ་ལ་མཁའ་འགྲོ་ལྷ་བརྒྱད་ཀྱི་རྗེས་གནང་བྱས་པའི་ཚེ།
དེ་སྔ་ཡན་ཆད་ཤིན་ཏུ་དཀོན་པ་ལ་ཡེ་ཤེས་ཕབ་པ་དང་མཉམ་དུ་ཆར་པའི་རྒྱུན་ཡིད་ཆེས་ངེས་བབས། ཟང་ཟིང་གི་བསྙེན་བཀུར་ཡང་མང་པོ་བྱུང༌། རྗེ་བླ་མའི་བསྟན་པ་རྒྱས་པའི་འགོ་བཙུགས། སླར་ལྷ་སར་ལོག་རྗེ་བཙུན་འཇམ་པའི་དབྱངས་ཀྱི་ཉེར་གཅིག་མཆོད་པ་རྒྱས་པར་བསྒྲུབས།
ཡང་ཟླ་བ་དྲུག་པའི་ནང་དུ་གྲང་ཆེན་པ་འགའ་ཞིག་ཕེབས་བྱུང་བ་རྣམས་ལ་རྡོ་རྗེ་འཇིགས་བྱེད་ཀྱི་སྨིན་གྲོལ་ཆ་ལག་དང་བཅས་

པ་ཕུལ། དེ་ནས་སྡེ་སྲིད་སྐུ་མཆེད་ཐུགས་བཞེད་སོ་སོར་གྱེས། ལྷ་ས་ནས་ཀྱང་རྟ་བརྒྱུགས་མེ་ཏོག་ཡར་བ་ལྟར་སོང༌། རྫོང་དང་ཕྱག་རྫས་བུ་རྟ་ཀུན་དབང་མེད་བཞི་མདོའི་རྩྭ་བཞིན་དོར་ནས་བཞུད། སྐྱ་སེར་གྱི་ཁུལ་ནས་ཕོ་རུས་ཀྱི་གཞུང་འཐེན་མཁན་མང་དག་འདུག་ཀྱང་རི་བོང་གི་ཅལ་དང་མཚུངས་པའོ།
།ཞག་བདུན་གྱི་བར་ལ་རྫོང་དུ་བསྡད། ན་བཟའ་མཆོད་རྫས་དངོས་པོ་དྲག་པའི་རིགས་རགས་པ་ཕྱག་ཏུ་འབུལ་མི་རྫོང་བདའ་བྱས།
རང་ངོས་ནས་ཕྱི་ནང་གི་རྒྱུ་དངོས་ལ་བསླབ་པའི་རྩ་བ་ངོས་ཟིན་པར་བྱས་ནས་སྐྱོན་གྱུར་གྱི་རྟོག་པ་ཡེ་མེད། དཔལ་ལྡན་རྩེ་པ་སྐུ་དྲུང་ཞེས་མི་ལུས་ལ་རྔམ་སེམས་མེ་ལྟར་འབར་བའི་སྲིན་པོའི་གཟུགས་དེ་ཉིད་སྡེ་པ་ལ་རྫོང་སོགས་འཇགས་གནས་ཞུ་བར་གཙང་ལ་གནང་བ་དོན་དེ་ཉིད་ཕྱི་ནང་ལོག་ཏུ་སྒྲུབ་ནས་བྱོན་བྱུང་སྡེ་པ་མ་བཞུགས་ཕྱིན་མཆོད་ཁང་འདི་ཁྱེད་བླ་མ་ཡིན་པས་རྩིས་བཞེས་གསུང་པ་ལ།
བདག་ནི་བཙུན་པར་ཁས་བླངས་པ་ཡིན་པས་མ་བྱིན་པའི་དངོས་པོ་སེ་བ་ཙམ་ཡང་མི་དགོས་བྱས་པས་འོ་ན་དེ་ཙུག་ཡིན་ཟེར་ནས་མཆོད་ཁང་གི་གཙོས་དངོས་པོ་དྲག་པ་ཕལ་ཆེ་བ་བསྡུས་སོང་ངོ༌། །གཙང་ནས་མི་སྣ་སྤྲེལ་པོ་བྱོན་རྫོང་ཆེན་ཕྱི་ནང་ཐམས་ཅད་རྩིས་སྤྲད།
དངོས་པོའི་རིགས་ཐམས་ཅད་ནི་དེ་འཕྲལ་སྤྲིན་ཚོགས་རླུང་གིས་བདས་པ་ལྟར་དེངས་སོང༌། དེ་ནས་སླར་ཡང་མི་སྣ་བསྐྱར་མ་བྱུང་བས། བདག་དང་ཆ་ཞབས་སྐྱ་སེར་ཀུན་ལ་དཔོན་ཆེན་གྱི་རྫོང་འདི་ལྟ་བུའི་ཕྱི་ནང་གི་རྒྱུ་དངོས་ཐམས་ཅད་ཁྱེད་རང་གཡོག་རིགས་གྲོས་བྱས་ཀྱིས་བཟས་པ་ཡིན་ཟེར་བ་སྒྱུར་སྒྱང་མང་པོ་བྱུང༌།
གཞན་ནི་གླེང་མི་ཅང་མི་འདུག
།བདག་གི་ལུགས་གཉིས་

གང་གི་ཁྲིམས་འཕྲད་མཛད་ཀྱང་བདག་སྐྱ་སེར་རྣམས་ལ་འཁྲི་བ་རྩ་བ་ནས་མེད། སྔར་བྱོན་པའི་མི་སྣ་ཚོ་ལ་རྩིས་འབུལ་མི་བདག་ཡིན། དངོས་པོའི་རིགས་འདི་འདྲ་བྱས་ཚུལ་རིམ་པས་བསྙད་པས་དངས། བཀའ་འགྱུར་གསེར་མ་དེ་ཉིད་གཙང་ལ་ཁུར་བ་སོགས་མི་འདོད་པ་དུ་མས་མནར་བ་ནས་མི་སེར་ཐམས་ཅད་སྡུག་ཐུག
།དཀའ་བཞི་པ་ཟེར་བའི་སྡེ་པའི་ནང་བློན་ཁྲེལ་གཞུང་ནམ་མཁའི་གློག་པས་ཐུང་བ་དེ་ཉིད་ཐོ་ཐལ་བཏང༌། དེ་ལ་བརྟེན་པའི་བྱ་བ་ངན་པས་གཞི་བྱས་སྐྱ་སེར་མི་ཆགས་པར་ཐུག་པས།
གཞན་མ་འགོ་ཡོད་ནི་མི་འདུག་སྙིང་རྗེའི་ཡུལ་དུ་གྱུར་པ་རང་འདི་རྣམས་སུ་འདུག་པ་སྙམ་དཀའ་བ་དང་དུ་བླངས། ཡུལ་དང་ཡུལ་གྲུ་ཐམས་ཅད་བདེ་ན་སྙམ་པ་དང་འཇིག་རྟེན་བདེ་ཞིང་ཞེས་སྨོན་པའི་རྩིས་ན་དངོས་སུ་ལག་ལེན་བྱེད་པ་ལ་ངལ་དུབ་དང་བགྱིད་ལུག་མེད་པར་རང་དོན་སྤངས་པའི་བྱ་བ་ཉིན་མཚན་ངོ་མི་ཤེས་པར་བྱས་པས་ཐམས་ཅད་རང་གནས་སུ་འདྲོངས་པ་ཞིག་བྱུང༌།
དེ་ལྟར་ལུས་ངག་ལོངས་སྤྱོད་སོགས་ཀུན་གྱི་ངལ་བ་ཁྱད་དུ་བསད་པས་དོན་ལ་སེམས་ཅན་གྱི་དོན་ཆེན་པོ་དངོས་སུ་བགྱིས་པས་རྒྱལ་བ་དགྱེས་པའི་ཐབས་ལས་གཞན་མ་མཆིས་སོ། །དེ་སྐོར་གྱི་གནས་ཚུལ་མང་དག་ཅིག་འདུག་མོད།
ཡི་གེར་བཀོད་པ་ལ་དོན་དང་བྲལ་བས་དགོས་པ་མེད། གང་ལྟར་ལྷ་ས་པ་སྐྱ་སེར་བདེ་བའི་གོ་སྐབས་ཐོབ་པའི་ཁུངས་བྱས། བདག་གིས་འདར་སྟོད་བླ་མའི་གདན་སར་ཡོངས། ཟླ་བ་བཅུ་གཉིས་པའི་ཉེར་གཅིག་ལ་སྔར་གྱི་གྲྭ་ཁང་ཉིད་དུ་ཟླ་བ་ཕྱེད་གསུམ་གྱི་བར་ལ་དྲུག་ཅུ་ཐོར་པ་ལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཕྱི་འཁྲིད་ཕྱི་ནང་

གསང་གསུམ་ཡོངས་རྫོགས་ཕུལ། དེ་གྲོལ་འཕྲལ་དོན་དུ་གཉེར་བ་ཁ་ཡར་ལ་གསང་འཁྲིད་ཐུན་མོང་མ་ཡིན་པ་ཟླ་བ་ལྷག་ཙམ་ཕུལ། དེ་གཉིས་ཅར་ལ་རྗེས་གནང་ལུང་སོགས་ཟུང་འཇུག་ཏུ་བྱས། བརྒྱུད་པ་འདི་པའི་བགྲོས་ལ་འཁྲིད་གྲོལ་བ་དང་སྒྲུབ་སྐོར་སོགས་ཡི་གེའི་ལུང་རྫོགས་པ་མཉམ་དུ་མཛད་པས་དེ་ལྟར་བྱས་པས་གེགས་མེད་དུ་གྲོལ།
ཚོགས་ཀྱི་འཁོར་ལོ་རྒྱས་པར་སྤེལ་ཟང་ཟིང་གི་སྟེར་སྦྱིན་ཡང་ཕུལ་དུ་ཕྱིན་པ་བྱུང༌།
སྔོན་གྱི་སྨོན་ལམ་གྱི་དབང་དང་ལྷག་པར་དཔལ་སྦུག་ཏུ་གསུང་ངག་གནང་སྐབས་ཡབ་སྲས་ལྷན་དུ་ལུང་བསྟན་ལ། ངེད་རང་ཚོའི་བརྒྱུད་པ་འདི་ལ་ཆོས་རྗེ་ཀརྨ་པ་འདི་པས། ཆོས་རྗེ་འབྲུ་པ་འདི་ཕན་ཐོགས་ཆེ་བ་ཡོང་འདུག་གསུང་པ་ལུང་བསྟན་ལྟར་ན་རྗེ་བླ་མའི་བསྟན་པ་ལ་ཕན་ཐོགས་ཨེ་ཡོང་སྙམ་གསུང་ལས་ཇི་ལྟར་བྱོན་པ་རྣམས་གང་ཟིན་ལན་སྤྲོད་པའི་ཚུལ་དུ་ཕུལ།
དེ་ནས་ཆོས་ལུང་དུ་ཕྱིན། རང་ལོ་ང་བཞི་པ་འབྲུག་ལོ་ལྷ་ས་རྫོང་བྱང་པའི་ཕྱག་ཏུ་བྱུང༌།
སྐྱ་སེར་ཀུན་གྱི་མགོ་བཅུན་བྱས་ཕྱག་འབུལ་ལ་ཕྱིན། དགོན་པ་རྩིས་བཞེས་གནང་དགོས་ནན་ཞུས་ཕུལ་ཀྱང་ལེན་དུ་མ་བདེ་བར་མ་གནང༌། དབྱར་ཐོག་ཆོས་ལུང་དུ་ཆོས་ལྡན་གྱི་བྱ་བ་གོང་འཕེལ་བྱས་བསྡད།
དེའི་སྟོན་ཀ་ཟླ་བ་བཅུ་པ་ལ་འདར་ལ་ཡོངས། དཔལ་ཡེ་ཤེས་མགོན་པོ་ཕྱག་དྲུག་པའི་ཉེ་བར་བརྟེན་པའི་གནས་རི་ཁྲོད་ཀུན་གྱི་ཡང་རྩེ་ཤིང་མངས་དགོན་པར་ཟླ་བ་གསུམ་གྱི་བར་དམར་འཁྲིད་ཚེམ་བུ་ལུགས།
རྭ་འཁྲིད་མཁའ་འགྲོ་སྙན་བརྒྱུད། དམར་པོ་སྐོར་གསུམ་སོགས་འདོད་ཆོས་ཞུ་མི་མང་པོའི་རེ་བ་མཐར་ཕྱིན་པར་བསྐྱངས་ཚོགས་ཀྱི་འཁོར་ལོ་རྒྱས་པར་བྱས་ནས་སོ་སོ་ནས་འགུར་མ་དང་གླུ་གར་སོགས་ཡིད་ཚིམ་པར་

བྱས་ཆོས་དང་དགེ་སྦྱོར་གོང་འཕེལ་སྐྱིད་པའི་རང་ངོ་ཤེས་པ་ཞིག་བྱུང་བ་ཡིན་ནོ། །དེ་ནས་ཆོས་ལུང་དུ་ཕྱིན། སྦྲུལ་ལོ་ང་ལྔ་པ་དཔྱིད་ཀ་ཟླ་བ་དང་པོ་ལ་རྡོ་རྗེ་བྲག་རྫོང་མའི་འཁྲིད་ཁམས་པའི་སློབ་མ་འདྲས་གཙོས་པ་རྣམས་ལ་བྱེད་སྐབས་སྐུ་གསུང་ཐུགས་མི་འགྱུར་བའི་འཁྲིད་རྫོགས་མཚམས་སུ་སྡེ་པ་འདར་ནས་ཀྱི་རྒྱལ་པོ་སྐུ་གཞོན་པ་ཅུང་ཟད་བསྙེལ་བ་ཙམ་འདུག་པས་ཡོང་དགོས་གསུང་འབོད་མི་གནང་བྱུང་བས།
ཆོས་དེ་ཡང་མཚམས་ཤིག་ཏུ་སླེབས་བྱུང་བ་དང༌། ཕན་ཐོགས་ཇི་ལྟར་ཡོང་ཀྱང་བཀའ་ནན་ཆེས་པ་ནས་ཡོངས་རྟ་ཁར་སླེབས་པ་དང་དོན་གྲུབ་དབང་ཕྱུག་ཟེར་བ་ཁོས་ཕྱག་འཚལ་བྱུང་བས་ངེས་པར་སྙུང་བ་ལ་ཕན་པ་འདུག་སྙམ་བློ་བདེ་བའི་ཚད་ཐུབ་པ་བྱས་ཡོངས།
སླེབས་འཕྲལ་གཞི་མེད་དུ་དངས་པ་ཞིག་བྱུང་ཞག་ཉེར་ལྔ་རྩེར་བསྡད་དེ་ནས་བཟུང་སྟེ་ཉི་ཟླ་ཇི་སྲིད་གནས་ཀྱི་བར་དུ་མཆོད་ཡོན་ཟུང་འབྲེལ་བྱས་པ་འདི་ལགས།
དེ་ནས་གྲང་ཆེན་གཙུག་ལག་གི་སྒོ་མཆོར་གྱི་གནས་སུ་ཟླ་བ་གཅིག་གི་བར་ལ་སྐུ་རིམ་ལ་དམིགས་པའི་མཚམས་བཅད་རྒྱ་ཤིན་ཏུ་དམ་པ་ཞིག་བྱས། དེ་ནས་མང་མཁར་ལ་བྱས་སྐྱིད་མོ་གཤོངས་སུ་ཞག་གཅིག་བསྡད།
ཚེ་དབང་སོགས་ཀྱི་འདོད་བཞེད་བསྒྲུབས། དེ་ནས་རྗེ་བཙུན་བླ་མའི་བསྟི་གནས་རྨུ་གཤོངས་དགེ་བའི་ཚལ་གྱི་བླ་བྲང་མཇལ། རིམ་པར་ཕྱིན་སྤྲུལ་སྐུ་ལྷས་སྦྱིན་པས་གཞི་ལེན་ཡང་དག་གནང་ཚེ་དབང་གི་ཐུགས་བཞེད་བསྒྲུབས།
དེ་ནས་གསང་ཆེན་དམ་པ་ཆོས་ཀྱི་ཟ་མ་ཏོག་གྲུབ་ཐོབ་རིམ་པས་བྱིན་གྱིས་བརླབས་པའི་གནས་མུ་གུ་ལུང་མཇལ། ཞག་གཅིག་རིམ་གཉིས་གང་ཡོང་གི་

ཉམས་ལེན་ཡིད་ཆེས་པར་བྱས། འདི་ལྟ་བུའི་གནས་སུ་སྐྱེ་བ་ནས་སྐྱེ་བ་ཐམས་ཅད་དུ་ལམ་ཟབ་མོའི་ཉམས་ལེན་ཁོར་ཡུག་ཏུ་བྱེད་པའི་རང་དབང་ཐོབ་པ་ཕ་ཚར་ཆེན་ཡབ་སྲས་ལྟ་བུ་ཞིག་ནམ་ཡོང་ངམ་སྙམ་པའི་ལྷག་བསམ་ཕུལ་དུ་ཕྱིན་པ་བྱུང༌།
དེ་ནས་རིམ་པར་ཆུ་ཚན་ལ་ཕྱིན། ཤར་བླ་མ་ཐུབ་བསྟན་དགེ་འཕེལ་གྱི་ལྷ་ཁང་མགོན་ཁང་སོགས་མཇལ། སྤྱི་སྒོས་ཀྱི་བསྟན་པ་རྒྱས་པའི་སྨོན་ལམ་རྒྱས་པར་བྱས། རྗེ་བཙུན་ས་སྐྱ་པའི་ཕུག་ཆེན་བཞིའི་ནང་ནས་ནུབ་ཀྱི་ཕུག་པ་ཆ་ལུང་རྡོ་རྗེའི་བྲག་རྫོང་མཇལ།
དེ་ནུབ་གནས་འབྲེལ་བྱས་བསྡད། དེ་ནས་ཆོས་ལུང་དུ་ཕྱིན་སྣང་ཟོས་གང་བདེ་བྱས་བསྡད། སླར་འདར་ལ་ཤོག་གསུངས་ནས་ཡོངས།
སྡེ་པ་རྒྱལ་པོ་རྣམས་ཀྱི་བླ་མ་བྱེད་དགོས་གསུང༌། དེ་འདྲ་ཡོང་བའི་ཤེས་བྱ་དང་མཐུ་སྟོབས་གང་ཡང་མེད། སྡེ་པ་ཚོ་སྔར་ཕན་ཡོངས་འཛིན་གཞན་དང་མི་འདྲ་བའི་གྲུབ་ཐོབ་སླུ་མེད་ཀྱང་གི་ཞལ་སློབ་ཏུ་སོང་བ་དང༌།
ལྷག་པར་དུས་གསུམ་རྒྱལ་བའི་སྤྱི་གཟུགས་བློ་གསལ་རྒྱ་མཚོའི་ཤུལ་དུ་བདག་ཁ་བརྡར་ལ་སྤུ་སུད་པ། སེར་སྣ་ཆེ་བ་ལགས་གཉིས་གང་ནས་ཀྱང་ཅི་ཡང་མི་ཤེས་ཤིང་རང་གར་འགྲོ་མེད་པས་དེ་འདྲ་ཡོང་བའི་ན་མ་མེད་ཞུས།
ཡང་ཡང་ནན་ཆགས་ཕུལ་ཀྱང་མ་གསན་པར་བྱེད་དགོས་ཤར། གང་དུའང་འགྲོ་ས་མེད་པ་འདི་བྱས། གང་ལྟར་སྒྲོལ་དཀར་སོགས་ཐུགས་བཞེད་ཕྲན་བུ་ཕུལ། ཆོས་ལུང་ལ་ཁོར་ཙམ་ཕྱིན། དེ་ནས་དཔལ་འབྱོར་རབ་བརྟན་ཏུ་རྒྱལ་པོ་སྐུ་གཞོན་པས་ཟླ་བ་གཅིག་མཚམས་བཅད་རྒྱ་ཤིན་ཏུ་དམ་པར་བྱས་པའི་བསྙེན་རྒྱབ་བྱས།
དེ་བར་ལ་སྤྱན་རས་གཟིགས་ཀྱི་དམར་འཁྲིད་ཚེམས་བུ་ལུགས་དཔོན་ས་ཆོས་མཛད་མ་ཉིད་ཀྱིས་

གཙོས་ཁ་རེ་ལ་སྨིན་རྒྱས་སུ་ཕུལ། དེ་རྣམས་གེགས་མེད་དུ་མཐར་ཕྱིན། དེ་ནས་རྗེ་བཙུན་རྡོ་རྗེ་འཆང་བློ་གསལ་རྒྱ་མཚོའི་རིང་བསྲེལ་ཕུང་པོ་གསེར་གདུང་རིན་པོ་ཆེའི་ཞལ་བཀོད་གནང༌། བདག་ལ་བར་ཆད་ཞི་ཕྱིར་སྲུང་འཁོར་དང་ལྷག་པར་རྒྱུ་དང་ཟངས་བཟོ་བ་རྣམས་ལ་བགེགས་སྐྲོད་དང་བསྐྱེད་ཆོག་བྱེད་དགོས་གསུང༌།
བླ་མ་དྲག་པོར་ལངས་ནས་བྱས་པས་བར་ཆད་ཀྱི་མཚན་མས་གླགས་བལྟ་བར་ག་ལ་ནུས་རྒྱང་གྲགས་ཚུན་ལ་བཀྲ་ཤིས་མངའ་གསོལ་མ་གྲུབ་པར་ལ་ཉེས་པའི་གོ་སྐབས་བྲལ།
ལར་བླ་མ་དམ་པའི་ཐུགས་རྗེ་ལས་གནད་དུ་མི་འགྲོ་བ་བྱུང་དོགས་མེད་མོད། འོན་ཀྱང་སྲུང་འཁོར་ཆེར་གཏད་ནན་བསྐྱེད་དེ་སྒོམ་པ་དང་ཉིན་མཚན་དལ་མེད་དྲག་སྔགས་རྒྱུན་ཆད་མེད་པར་བཟླས།
ཟླ་བ་དྲུག་གི་ཁོངས་སུ་ཡོངས་སུ་རྫོགས་ཏེ་རིན་པོ་ཆེའི་གདུང་ཉིད་མཆོད་རྟེན་དུ་སྤྱན་དྲངས་པའི་ཡེ་ཤེས་ཕྱིར་འབྲང་གི་བགེགས་སྐྲོད་འཇམ་དཔལ་ཞལ་དགུ་པར་ལངས་ཏེ་བྱས་པས་བདུད་རིགས་ཀྱི་ཚོགས་ཐམས་ཅད་བྱེར་ཞིང་དེར་ཚོགས་པ་ཀུན་ཀྱང་སྤུ་ཟིང་བྱེད་པ་མང་དག་བྱུང་འདུག་མཆོད་སྟེགས་སུ་ཕེབས་པ་དང་མཆོད་པ་དང་སྐུ་ཁྲུས་འབུལ་བ་སོགས་རྒྱས་པར་བྱས།
པཉྩ་ལི་ཀ་སྣམ་ཆར་གྱི་གྲྭ་སྦུགས་ནས་གཉིས་མེད་ཀྱི་ཡེ་ཤེས་ལ་ཁ་དོག་མེད་ཀྱང་བདུད་རྩི་ཤེལ་དཀར་གྱི་གོང་བུ་གཅིག་ཏུ་བྱས་པ་ཚུལ་ཁྲིམས་ཀྱི་ཕུང་པོ་གོང་འཕེལ་དང་དྲི་བསུང་ཕྱོགས་བཅུར་འཕྲོ་བའི་སྤོས་དཀར་གྱི་རྡོག་མ་བདག་གི་འཕང་དུ་གནང་བྱུང་བས་སྒྲིབ་མེད་ཡེ་ཤེས་ཀྱི་ཐུགས་རྗེ་རྒྱུན་འཆད་མི་མངའ་བ་ལགས་སོ།
།དེ་ལྟར་རྒྱུ་རིན་པོ་ཆེ་གསེར་ལས་གྲུབ་པའི་གནོད་སྦྱིན་ཕོ་མོའི་འཁོར་ལོ་སྒྲུབ་པ་ཟླ་བ་ཙམ་བྱས་རྒྱུད་

ནས་ཇི་སྐད་བཤད་པ་ལྟར་བཞུགས་སུ་གསོལ། མཐར་རབ་ཏུ་གནས་པ་རྒྱུད་སྡེ་ནས་གསུངས་པ་ལྟར་མཚན་ཉིད་ཚང་པའི་སྒོ་ནས་ཞག་གསུམ་སྦྲེལ་ཞིག་བྱས། སྒྲུབ་པོ་སྦྱིན་བདག་དང་བཅས་པའི་ཚེ་དང་བསོད་ནམས་དཔལ་འབྱོར་གྱི་རྒྱུན་ཐམས་ཅད་གོང་འཕེལ་དུ་འགྲོ་བའི་ཕྱིར་རྒྱས་པའི་སྦྱིན་སྲེག་ཐུན་མོང་མ་ཡིན་པའི་ཕྱག་ལེན་གྱིས་བརྒྱན་ནས་བྱས།
དེ་སྐབས་རྗེ་བླ་མའི་ཕྱག་བཞེས་མིན་སྙམ་པའི་སྐྱོན་ལ་བརྟག་མཁན་མཁས་པ་མང་པོ་འདུག་ཀྱང༌།
ལྟག་ཆུ་ཆད་པའི་རྡོ་བཞིན་དུ་ཐང་ཆད་ནས་གཟིམས། གང་ལྟར་བཀྲ་ཤིས་དགེ་ལེགས་ཀྱི་རོལ་པས་དུས་ཀུན་འཚོ་བ་འདི་ཡིན། དེ་ནས་ང་དྲུག་པ་རྟ་ལོ་ཟླ་བ་ལྔ་པའི་ཉེར་བདུན་ལ་སྐལ་བཟང་གི་སློབ་བུ་བརྒྱད་ཅུ་ཚུན་ལ་ནཱ་རོ་མཁའ་སྤྱོད་འཁྲིད་ཐུན་མོང་མ་ཡིན་པ་ཡོངས་རྫོགས་བྱས་དུས་སྔོན་འགྲོ་རྡོར་སེམས་བསགས་སྦྱངས་ཀྱི་སྐབས་སུ་ཆོས་ལུང་ལ་ཡུད་ཙམ་ཕྱིན་བསམ་གཏན་དཔལ་བ་ཞེས་པའི་རྒྱུ་དངོས་ཕུན་སུམ་ཚོགས་པ་ཞིག་བདོག་པ་དུས་མཐར་སླེབ་འདིར་སྣང་གི་བདོག་པ་ཐམས་ཅད་བདག་ལ་སྤྲད་བྱུང་བ་ཚགས་བྱས་ཁོ་རང་གི་རྗེས་ལ་ཅི་འགྲོ་བྱེད་བསམ་པའི་ཞེ་བཅད་བྱས།
སླར་ལོག་ནས་འཁྲིད་ཉིད་རྒྱས་པར་བསྐྱངས།
ཕྱི་ནང་གི་མཁའ་འགྲོ་ཐམས་ཅད་ཀྱི་ཉམས་ཆགས་བསྐང་བའི་ཕྱིར་ཚོགས་ཀྱི་འཁོར་ལོ་རྒྱས་པར་བྱས། དེ་ནས་ཆོས་ལུང་ལ་ཕྱིན། ཁོང་ནི་ཕ་རོལ་ཏུ་འཕོས་ཚར་འདུག་པས་ཆོས་ལུང་དང་ཆོས་འཁོར་ལྷུན་པོར་མང་ཇ་སྦྲེལ་མ་དང་ནས་ཁལ་འགྱེད་ཁྲོ་ཟངས་གཡུ་སོགས་རྒྱན་རིགས་གོ་ཁྲབ་སོགས་ཀྱི་སྐམ་འགྱེད་དགེ་རྒྱུན་གྱི་ཞིང༌།
མི་དམངས་ལ་དེས་མཚོན་པའི་འགྱེད་ཆས་དང༌། ལྷག་རྣམས་

ལ་ལོ་དུས་ཀྱི་མཆོད་སྟེངས་སུ་བསྟན་པ་ནམ་གནས་བར་དུ་སྙིང་པོ་ཀྱེ་རྡོ་རྗེའི་སྒྲུབ་མཆོད་བཙུགས་རང་དོན་དུ་མ་འཁྲིས་པར་བསྟན་པ་དང་སེམས་ཅན་གྱི་དོན་འབའ་ཞིག་ཏུ་སོང༌། དེ་ནས་སྡེ་པ་ཨ་རིན་དྲུང་ཅུང་ཟད་བསྙེལ་བའི་སྐུ་རིམ་ལ་སྲུང་མ་རྣམས་ལ་བསྐང་བཤགས་བརྒྱ་རྩ་དང་ཐུགས་གསོ་སོགས་རྒྱས་པར་སྒྲུབ་པར་ཡོད།
སླར་ཡང་ཆོས་ལུང་དུ་ཆོས་ལྡན་གྱི་བྱ་བ་གོང་འཕེལ་བྱས་བསྡད། དེ་ནས་ང་བདུན་པ་ལུག་ལོ་ཟླ་བ་བཅུ་གཅིག་པའི་ཉེར་གཉིས་ལ་བྱང་ནས་ལྷ་སྲས་དྲུང་གདན་སར་ཕེབས་པའི་ལམ་བར་དུ་མཇལ་ཕྲད་ཡོད་ཙམ་བྱས།
འདར་ལ་གནམ་གཤེགས་རིན་ཅེན་དཔལ་བཟང་པོའི་གསོལ་འདེབས་ཀྱི་ཚོགས་དབུ་ལ་ཡོངས་བསྔོ་བ་སྨོན་ལམ་ཅི་ཤེས་ཀྱིས་རྒྱས་བཏབ།
དེ་ནས་ཆོ་འཕྲུལ་ཆེན་པོའི་ཚེས་བཅོ་ལྔ་ལ་ཚར་ཆེན་བླ་མ་ཉིད་ཨྱོན་བླ་མ་དང་མཇལ་བའི་གནས་ཆ་ལུང་རྡོ་རྗེའི་བྲག་རྫོང་གི་རྗེ་བཙུན་གྲགས་པའི་སྒྲུབ་ཕུག་ནང་དུ་ཟླ་བ་ལྷག་ཙམ་གྱི་བར་ལ་བླ་མ་དྲག་པོའི་མཚམས་བཅད་རྒྱ་ཤིན་ཏུ་དམ་པར་རང་ཞིག་བྱས་པའི་ཞག་ཉི་ཤུ་རྩ་གཅིག་སོང་བའི་ཐོ་རེངས་ཀྱི་དུས་སུ་ཐུན་གྱི་སྐབས་ལ་གཉིད་དུ་སོང་བའི་རྨི་ལམ་ན།
ཆ་ལུང་གི་བྲག་སོགས་འདི་ཐམས་ཅད་ཟངས་ཞུན་མ་ལྟར་རམ་པདྨ་རཱ་ག་ལྟར་དམར་དིང་ངེ་བའི་དབུས་ན་རི་སྨུག་པོ་མཆོང་འདྲ་བ་རྩེ་གནམ་ལ་སྙོག་པ་ལྟ་བུ་ཞིག་འདུག
།དེའི་རྩེ་ནས་བལྟས་པས་གནམ་ས་ཐམས་ཅད་འཇའ་ཚོན་དུ་ཁྲ་ཤིག་ཤིག་འདུག
།རི་དེའི་རྩེ་ན་གུ་རུ་རྡོ་རྗེ་གྲོ་ལོད་ཡིན་ཟེར་བའི་ཁྲོ་བོ་སྨུག་ནག་མི་བཟད་པ་འཇིགས་སུ་རུང་བ་ནི་ནམ་མཁའི་ཁམས་ལ་གཞལ་བ་ཞིག་བྱས་འདུག །རེས་འགའ་ནི་རི་དེ་

ཡང་ལྷ་དེར་འགྲོ། རེས་འགའ་ལྷ་དེ་ཡང་རིར་འགྲོ་བ་སྙམ་བྱེད་པ་ཡང་སྔར་ལྟར་འདུག་པ་རེས་འགའ་ང་རང་རི་འདི་ཡིན་ཟེར་དེ་ཡང་བདག་ལ་ཐིམ་པ་སྙམ་བྱེད་པ་དང༌། ཡང་རི་དེའི་རྩེ་ནས་བལྟས་པས་རིགས་དྲུག་གི་གནས་ཀྱི་དབྱིབས་མང་པོ་འདུག་པ་འགའ་ཞིག་ཉི་ཟླ་ལྟར་གསལ་བའི་མདངས་འདུག
།འགའ་ཞིག་ནི་མུན་ཁྲོད་ཀྱི་གསེབ་ན་མར་མེ་ལྟ་བུའི་འོད་ཕྲན་བུ་དང༌། འགའ་ཞིག་ནི་ན་བུན་གྱི་གསེབ་ན་བུན་ལོང་ལོང་བྱེད་པ་དང༌།
འགའ་ཞིག་ནི་ཕྱོགས་བཅུར་ཤིག་ཤིག་འགྲོ་བ་ཞིག་འདུག་པ་དང༌། ལྷ་དེ་དང་རི་དེ་ལ་ཁ་དོག་སྣ་ཚོགས་ཀྱི་འཇའ་བུན་བུན་འཕྲོ་བ་ཞིག་འདུག་པས། ཨེ་མ་སངས་རྒྱས་ཀུན་འདུས་ཨྱོན་བླ་མའི་ཐུགས་རྗེ་སེམས་ཅན་གྱི་དོན་ལ་རྒྱུན་ཆད་མེད་པར་གཟིགས་པར་འདུག
།བདག་ཀྱང་ཨྱོན་བླ་མའི་རྗེས་འཇུག་འཁོར་བ་སྤོང་འདོད་ཡིན་པས་བདག་དང་བདག་ལ་ལྟོས་པའི་མཐོང་ཐོས་དྲན་རེག་ཐམས་ཅད་ཟངས་མདོག་དཔལ་རིར་ཚེ་གཅིག་ལ་ཨྱོན་ཉིད་ཀྱི་ཞལ་མཐོང་གསུང་ཐོས་པར་སྐྱེ་བར་ཤོག་སྙམ་པའི་སྨོན་ལམ་རྒྱས་པར་བཏབ།
ཡུས་ཀྱི་བརྣངས་པ་ལྟ་བུ་བྱས་གཉིད་སད་བྱུང་བས་བར་ཆད་དམ་དངོས་གྲུབ་གང་ཡིན་ཀྱང་དགོད་བྲོ་འཁྲུལ་པ་རྒྱ་འབྱམས་པའི་རྨི་ལམ་ལ་གང་ཡང་འཆར་གྱིན་གདའོ།
།གང་ལྟར་བླ་མ་ཡི་དམ་འདི་ཉིད་ལ་ཟླ་བ་ཙམ་གྱི་བསྙེན་པ་དང་ཞག་བདུན་སོགས་བཅད་པའི་བསྙེན་པ་དང༌། ལོ་ཙམ་གྱི་བསྙེན་པ་དང་དེས་མཚོན་པའི་དགེ་སྦྱོར་ཐུན་བཞི་འདི་ད་ལྟ་ཡན་ལ་མ་ཆག་པ་བྱས་འདིའི་གསང་སྔགས་བྱེ་བ་གཅིག་དང་འབུམ་ཕྲག་ཕྱོགས་ཀྱིས་བསྒྱུར་བ་ཙམ་སོང་ཡང་བཟའ་བཏུང་འདི་ཉིད་རོ་ཟས་ཁོ་ན་ལ་ལོངས་སྤྱོད་བྱས་

པས་གཡང་ས་ཆེན་པོ་གདའོ། །དེ་ནས་དོན་དུ་གཉེར་བ་ཁ་ཅིག་ལ་རྡོ་རྗེ་ནག་པོ་ཆེན་པོའི་གསང་འཁྲིད་ཐུན་མོང་མ་ཡིན་པ་སྨིན་རྒྱས་སུ་བྱས། དེའི་འཁྲིད་ཀྱི་རྒྱབ་རྟེན་མཁའ་འགྲོ་ལྷ་དགུའི་རྗེས་གནང་བྱས་དུས།
བྱིན་རླབས་ཀྱི་བརྒྱུད་པ་མ་ཉམས་པས་ཡེ་ཤེས་དབབ་པའི་ཚེ་སློབ་མ་རྣམས་གཡོ་འགུལ་མེད་པ་དང༌། གང་དེའི་ལྷ་ཚོགས་ཐམས་ཅད་ཀྱི་ཐུགས་ཀ་ནས་འོད་ཟེར་སྣ་ཚོགས་འཕྲོ་བ་དང༌། དེ་རྣམས་འཇའ་ཚོན་མེ་ལོང་གི་གཟུགས་ལྟར་རྒྱུན་རིང་ཡོད་པའི་ཟིལ་བྱུང༌།
གང་ལྟར་དེ་གྲོལ་ནས་རྡོ་རྗེ་ཕག་མོའི་རྣམ་སྤྲུལ་ཡིན་ཞུ་བའི་ཆ་ལུང་སྒྲུབ་ཆེན་མ་དང་མཇལ། ནེ་གུ་དང་ཕྱག་ཆེན་སོགས་ཀྱི་གླེང་མོ་རྒྱས་པོ་བྱུང༌།
འདར་ནས་མི་དབང་སྐུ་མཆེད་ཀྱང་ཁོར་པ་བྱོན་བྱུང་བས་ལུགས་གཉིས་ཀྱི་དཔལ་འབྱོར་རྒྱས་པར་སྤེལ། རྩེར་ཡོང་དགོས་ཀྱི་བཀའ་དང་བསྟུན་ཚེ་དབང་སོགས་ཀྱི་ཐུགས་བཞེད་བསྒྲུབས། ཤར་ལམ་དོན་གྲུབ་གླིང་དུ་ཕྱིན་དཔོན་ས་སྲས་མོ་དེ་ཉིད་ཅུང་ཟད་བསྙེལ་གྱིན་འདུག་པས་ཚེ་དབང་རྗེས་གནང་སོགས་གང་ཤེས་ཐུགས་བཞེད་བསྒྲུབས་ཀྱང་དད་པ་ནམ་མཁའི་མཐའ་ལས་རིང་བ་ཞིག་འདུག་པས་ཕན་ཐོགས་ཡོང་བ་ནི་དཀའ་སྙམ་པ་བྱུང་བས་དེ་ག་ཐོག་ཏུ་བབས་སོང༌།
གང་ལྟར་གཞིས་ལེན་སོགས་བཟབས་མ་གནང༌། དེ་ནས་རིམ་པས་ཆོས་ལུང་དུ་སླེབ། ཟླ་སྐོར་ཙམ་བསྡད་སླར་འདར་སྟོད་ཕོ་བྲང་དུ་ཡོངས། ཟླ་བ་བཞི་ཙམ་གྱི་བར་ལ་མི་དབང་སྐུ་མཆེད་ཀྱིས་གཙོས་པའི་སྐལ་པ་བཟང་པོ་མང་དག་ལ།
རྭ་འཁྲིད་མཁའ་འགྲོ་སྙན་བརྒྱུད་དབང་ལུང༌། མགོན་པོའི་ཕྱི་ནང་གསང་གསུམ་གྱི་འཁྲིད། རྗེས་གནང་ལུང་དམར་པོ་

སྐོར་གསུམ་གྱི་རྗེས་གནང་ལུང་སོགས་ཐུགས་བཞེད་གང་ནུས་བསྒྲུབས། སྙན་བརྒྱུད་ཀྱི་བདག་པོར་མངའ་གསོལ་ཆོས་དང་འཇིག་རྟེན་གྱི་འདོད་རྒུ་གྱ་ནོམ་པ་བྱུང་བ་ལགས་སོ། །སྔར་ཆོས་ལུང་དུ་གསུང་ངག་རིན་པོ་ཆེ་ཞིག་འཆད་སྙམ་དམ་ཚིག་གསོ་བ་སོགས་བསྙེན་པ་ཟླ་བ་ཙམ་བྱས།
དེ་ནང་དུ་རྨི་ལམ་ན་རྗེ་བླ་མ་ཚར་ཆེན་ཉིད་སྔོན་དུ་གསུང་ངག་རིན་པོ་ཆེ་གནང་བའི་དུས་སུ་ལམ་ཟབ་གནང་བའི་སྐབས་ཀྱི་སྐུ་གཟི་བརྗིད་དང་ཞལ་འཛུམ་པ་དང་ན་བཟའ་སོགས་ཇི་ལྟ་བ་མཛད་ནས།
ཁྱོད་ཀྱིས་བསྟན་པ་རིན་པོ་ཆེའི་བྱ་བ་ལྷུར་བླངས་ནས་སྙན་བརྒྱུད་ཐུན་མོང་མ་ཡིན་པ་བསྟན་པ་ཡོངས་རྫོགས་ཀྱི་ཟབ་ཆོས་འདི་ཉིད་རྒྱུད་སྡེ་ནས་གསུངས་པའི་གནས་སུ་འཆད་པར་གྱིས་ཤིག་གསུང་བྱུང་བ་དང་གཉིད་སད་བྱུང་བས།
དེ་ལྟ་བུའི་བླ་མ་དང་མཇལ་གསུང་གི་བདུད་རྩི་ཟབ་མོ་ཐོས་པའི་དུས་ཀྱང་བྱས་སྙམ་མཆི་མ་མང་དུ་ཤོར། ཚེ་རབས་ཀུན་ཏུ་གདུལ་བྱའི་ཞིང་ཁམས་སུ་སྐྱེ་བ་དང་སྐྱེ་བ་དེ་ནས་ཀྱང་རྗེས་སུ་འཛིན་པ་ཞིག་སྙམ་པའི་གསོལ་བ་ཕུར་བཙུགས་སུ་བཏབ།
རྒྱུད་སྡེ་ནས་གསུངས་པའི་གནས་ནི། ཆོས་ལྡན་གྱི་རྒྱལ་པོས་བདེ་བར་ས་སྐྱོང་བ་ཕྱི་ནང་གི་འཚེ་བ་དང་བྲལ་བའི་གནས་སུ་བསམ་གཏན་གྱི་བྱ་བ་རྩོམས་གསུང་འདུག་པས།
གནས་དེ་ལྟ་བུ་གཞན་མ་ནི་གང་ནའང་མེད་འདུག །ཕུན་སུམ་ཚོགས་པའི་གནས་དེ་ཀུན་ལུགས་གཉིས་ཀྱི་ཁྲིམས་ཀྱི་ཁ་ལོ་བ་ངེད་རང་ཁའུ་བྲག་རྫོང་པའི་བསྟན་པ་བསྟན་འཛིན་དང་བཅས་པའི་སྦྱིན་བདག་ཆོས་རྒྱལ་ཕོ་བྲང་འདར་རྣམ་པར་རྒྱལ་བའི་རྩེ་མོར་ཚང་བ་ནས་དེར་འཆད་སྙམ་པའི་ཞེ་བཅད་བྱས།
གདོང་དགའ་ཆོས་སྡེར་རྗེ་བཙུན་ཀུན་དགའ་མཆོག་ལྡན་

ཞབས་དྲུང་དུ་ལམ་དབང་སོགས་ཀྱི་འདོད་ཆོས་ཕྲན་བུ་ཞུས། རྩེ་ནས་གཞིས་ལེན་ཕྲན་བུ་བྱུང༌། རྒྱུས་མེད་ཀྱི་ཆོས་སྐད་ཆལ་ཆོལ་གྱི་དྲི་བ་འདྲ་མཛད་ཀྱིན་འདུག །དེ་ནས་གཞུང་པ་སྨད་ཚོའི་ཡུལ་པར་སྤྱི་དབང་དང་ཁ་འབར་མའི་བཟློག་པས་རིམ་གྲོ་བསྒྲུབས།
དེ་ནས་གསུང་ངག་གི་ཆ་རྐྱེན་གང་ཡོད་ཁྱེར་ནས་ཡོངས། རང་ལོ་ང་བརྒྱད་པ་སྤྲེལ་ལོ་ཟླ་བ་དང་པོའི་ཚེས་ལྔ་ལ་གསུང་ངག་བཙུགས་པའི་ཚོགས་ཀྱི་འཁོར་ལོ་རྒྱས་པ་ངེད་རང་གིས་བསྒྲུབས།
རྒྱལ་པོ་གཉིས་ཀྱིས་དབུ་མཛད་འབངས་བརྒྱད་ཅུ་ཙམ་གྱི་སྐལ་པ་ཅན་རྣམས་ཟླ་བ་དྲུག་གི་བར་ལ་གསུང་ངག་རིན་པོ་ཆེ་སློབ་བཤད་གསུང་ལས་ཇི་ལྟར་ཐོས་པ་སྦ་བསྲི་མེད་པར་སྨིན་རྒྱས་སུ་བསྐྱངས།
བརྡ་སྟོན་གསལ་བ་སོགས་ཀྱི་ཟུར་བཀའ་ཐོར་བུ་བྱས། དེ་སྐབས་ཟླ་བ་གསུམ་ཙམ་སོང་བའི་བསྐྱེད་རིམ་གྱི་མངལ་འབྱིན་པའི་དམིགས་པ་གལ་གནད་ཤིན་ཏུ་ཆེ་བ་ཞིག་གི་དུས་སུ། ཐེ་ཚོམ་ཅུང་ཟད་ཡོད་པ་ཞིག་བྱུང་བ་དེ་དེ་ནུབ་ཐོ་རངས་ཁའི་དུས་སུ་རྨི་ལམ་ན།
ཞབས་དྲུང་རྗེའི་ཞུ་སྣ་མཛད་རྗེ་བཙུན་ཚར་ཆེན་དང་སྔོན་གྱི་གཞི་བསྙེན་སྐབས་སུ་ཕེབས་པའི་བླ་མ་ཡབ་སྲས་རྣམས་ཞལ་འཛུམ་ལྟ་བར་མི་བཟོད་པ་ལྟ་བུའི་དགྱེས་པའི་རྣམ་འགྱུར་ཇི་སྙེད་གནང༌།
དེ་ནས་སྔོན་གྱི་བླ་མ་ཉིད་ཀྱིས་སྐད་ཅིག་ལ་སྤྱན་ནམ་མཁར་ཁྲིར་གཟིགས་པ་དང་དཔའ་བོ་དང་མཁའ་འགྲོ་ཡིན་ཞུ་བས་ཆར་སྤྲིན་ལྷགས་པ་ལྟར་འཇའ་ཚོན་ཁྲ་ལམ་མེ་བ་ཞིག་བྱས་སོང༌།
དེ་ནས་བདག་གི་དོགས་པ་ཕྲན་བུ་འདི་སེལ་བ་ཞིག་ཞུ་སྙམ་པས། ཨེ་མ་ལེགས་པའི་ལམ་ལ་ལེགས་སོ་ཞེས། །དེ་ག་ཡིན་པས་བཀའ་སྩལ་མི་དགོས་ཏེ། །ལོགས་སུ་ཡོད་པའི་

འབྲས་བུ་ཏིལ་ཙམ་མེད། །བློ་གྲོས་ལྡན་པ་ཁྱོད་ལ་ཅི་ཞིག་དགོས། །གསུང་བ་ཞིག་གཉིད་ཁོང་དུ་ཟིན་དེ་ནས་མེ་ལོང་ལ་ཧས་བཏབ་པ་ལྟར་ཡལ་བ་དང་གཉིད་སད། ཨེ་མ་ངས་འདི་ལྟ་བུའི་ལམ་ཚང་ལ་མ་ནོར་བ་ཐོས་ནས་ལན་སྤྲད་པ་ལྟ་བུ་ལའང་ཐུགས་དགེས་དགེས་གནང་བ་ནི་བསྟན་པ་ཉམས་དམའ་བར་འདུག་སྙམ་པའི་བློ་ལ་འཁུ་འཕྲིག་ཆེན་པོ་དང་དད་པའི་དཔལ་འབར་བའི་དགའ་སྤྲོ་དང་སྙིང་ཆུ་མིག་སྔར་འབབ་པ་ལྷན་ཅིག་བྱུང༌།
 བསམས་ཙ་ན་ང་རང་སྐལ་བ་བཟང་སྙམ་པའི་བློ་བདེ་ཕུགས་སུ་ཚུད་ལྟོས་བཅས་ཀུན་ཀྱང་ལུགས་གཉིས་བྱ་བ་ཕྲ་རགས་གང་ལའང་བགེགས་ཀྱི་མཚན་མ་མི་འབྱུང་བ་ཞིག་ལགས།
རྫོགས་རིམ་གྱི་སྐབས་ལྷ་ས་ནས་ཡོངས་པའི་བཙུན་པ་ཞིག་ལ་སྟོད་དུ་ཧགས་པའི་རྣམ་པ་ཡོད་ཙམ་བྱུང་བ་ལ་གེགས་སེལ་གྱི་རྣམ་པ་མང་དག་ཡོད་མོད།
གསུང་ངག་བརྒྱུད་པའི་བླ་མའི་མཚན་ནས་ཐོས་ཏེ་རྐང་པ་མགོ་བོ་ལ་བསྣུན་པས་འཕྲལ་དུ་དྭངས་པ་ཞིག་བྱུང༌།
གེགས་མེད་དུ་མཐར་ཕྱིན་ཏེ་ཚོགས་གཏོར་དང་ལོངས་སྤྱོད་ཀྱི་འདོད་རྒུ་ནི་ལྷའི་དཔལ་འབྱོར་ལ་འགྲན་བདོ་བ་ཙམ་བྱུང༌། གང་ལྟར་སྡེ་འཁྲུག་མི་བཟད་པ་ཞིག་བྱུང་བ་ནས་ཆོས་ལུང་ལ་ཕྱིན། སེར་མ་ནས་དོན་གྲུབ་རྡོ་རྗེ་སྡེ་སྲིད་བཀྲ་ཤིས་སྟོབས་རྒྱས་དྲུང་སྤྱན་དྲངས།
ཐོག་མ་ནི་བྱུས་འགྲོ་བླ་ན་མེད་ཀྱི་གྲབས་འདུག་པས་དཔོན་གཡོག་གདོང་དགའ་བ་ལ་བཀའ་སྐྱོན་གྱི་རྣམ་པར་ཕེབས་དུས། ཕྱག་འབུལ་ལ་ཕྱིན་དགེས་དགེས་ཀྱི་ཞལ་ཏ་ཁ་རེ་ཕེབས།
བདག་རྐྱེན་བླ་མེད་གནང༌། རྟིང་མ་ཁོང་ཚོའི་བྱུས་ནི་ནམ་མཁའི་གློག་ལྟར་ཡལ། ལྷ་ས་གཞུང་པ་སོགས་གོ་ནང་ལ་གཏད། ཆོས་ལུང་དེ་

ཉིད་བྱང་ནས་ཞལ་ངོ་རགས་རིམ་གྱིས་སྤྱི་མཆོད་རང་ཚུགས་ཐུབ་ངེས་སུ་བཞག་འདུག་པ་དང༌། ལྷག་པར་འདར་ནས་ལ་བློ་གཏད་བཅོལ་ཆོས་ལུང་ལ་གཞུང་པ་རྣམས་ཀྱི་རྒྱུད་དངོས་གང་འདུག་བསྐྱས། བྱང་དཔུང་གདོང་དུ་དགོན་པར་དར་འཛུགས་དང་སྲུང་བ་ལ་ཡོང་དགོས་ཞུས་པས་སྤྱི་མཆོད་ཀྱི་ཕྱག་དམ་རྣམས་སྟོན་ལོང་མེད་པར་བཅོམ་པ་ལ་བློ་རྩེ་གཏད།
ལྷག་པར་གྲོགས་བྱེད་པ་དང་བློ་གཏད་བཅོལ་བའི་འདར་ནས་ཀྱི་བློན་པོས་ཕྱི་མ་ནང་བྱས་ཏེ།
དགོན་པའི་ཐད་ནས་གུས་བསུབ་ཐེས་མེད་པ་མི་སྔོན་དུ་མི་ཐེགས་པ་རང་ཡང་སྲོག་ཐར་བ་ལ་རྒྱ་ཆགས་པ་ཞིག་བྱུང་སྟེ། ཀུན་གྱིས་མཐོང་ཞིང་མྱོང་བ་དེ་ག་མ་གཏོགས་ཡི་གེར་བཀོད་པས་ཟག་པ་འཕེལ་བ་ལས་མི་འདུག་གོ
།དེ་ཕྱོགས་ཀྱི་གནས་ཚུལ་ནི་དེ་ལྟར་དུ་མཆིས་སོ། །འཕྲང་བུ་བརྒྱུད་ནས་མང་མཁར་ཕུ་བསྐོར་ཏེ་ངེད་རང་འདར་དུ་སླེབ་ཙམ་བྱུང༌། དེ་ནས་གཞུང་ས་སྐྱ་སེར་ཚོའི་གསེབ་ནས་ངོ་ལོག་བྱེད་མི་ཡིན་ཟེར་བའི་མི་ཁ་ཡར་ཐང་རོར་བཏང༌།
དེ་ལ་བརྟེན་པའི་བྱང་ལ་ཁོར་ཙམ་ཕྱིན་ལུགས་གཉིས་ཀྱི་ཁྲེལ་གཞུང་དམ་ཚིག་ཐམས་ཅད་རྒྱབ་ཏུ་བོར་བའི་དཔོན་ཞེན་པའི་ཞུ་བ་ལ། གོང་ནས་སྙན་གྲོལ་བའི་གཤིས་ཚུལ་ཕྲན་བུ་བྱུང་ཀྱང་བདེན་རྫུན་ནི་གོ་ངལ་བའི་རྒྱུ་ལས་མེད་སྙམ་མ་བྲིས།
ཚུར་ལོག་འདར་དུ་རང་གི་བསམ་གཏན་ཁང་བུར་བསྡད། ཆོས་རྒྱལ་ཆེན་པོ་ལྷ་རྩེར་ཕེབས་པ་དང་མཇལ་ཕྲད་ལ་ཕྱིན། ལུགས་གཉིས་ཀྱི་གནང་སྐྱོང་ཕུལ་དུ་ཕྱིན་པ་གནང༌།
འདོད་པའི་དོན་མ་ལུས་པ་སྩལ་བ་ཞིག་བྱུང་བ་ཡིན་ནོ། །དེའི་སྟོན་གཞུག་ཞིང་གཤེགས་རིན་པོ་ཆེ་དཔལ་བཟང་པོའི་ཕྱི་རྟེན་གྱི་ཞལ་བཀོད་

དཔོན་ས་ཨ་མཛེས་རྒྱལ་མོས་གནང་བའི་རྨང་ལྡིང་བ་མཛད་པའི་འོག་ཏུ་འདི་ལྟ་བུ་བྱེད་དགོས་ཕེབས་པས། བསྟན་པ་རིན་པོ་ཆེ་སྤྱི་སྒོས་ལ་བསམ་པ་དང༌། ལྷག་པར་བོད་འབངས་སྤྱི་དང་སྦྱིན་པའི་བདག་པོའི་སྐུ་རིམ་ལ་དམིགས་ནས།
འགོང་པོ་སྤུན་དགུ་དམ་སྲི་སྤུན་དགུ། བསེན་མོ་སྤུན་དགུ་སོགས་བོད་འབངས་ཕུང་བར་བྱེད་བའི་མི་མིན་ཐམས་ཅད་དུས་གཅིག་ཏུ་མནན་པའི་ཕྱིར། རི་ཁྲོད་དགོན་པ་ཉིད་དུ་སྒྲུབ་པ་ཞག་བདུན་བྱས།
ཞག་བཞི་སོང་བའི་དགོངས་ཐུན་གྱི་དགུག་གཞུག་བྱས་པས། དེ་དག་ཀུན་གྱི་ངོ་བོར་གྱུར་པའི་ཕུག་རོན་གུུ་མ་ཞིག་ཁྲས་བདས་ཏེ་དེ་ཉིད་དུ་ལྷགས་བྱུང་བས་ཡང་ཡང་བསྟིམ་ནས་ཡིད་ཆེས་པར་བྱས།
བསྙེན་པའི་སྒྲུབ་པའི་རྟགས་མངོན་སུམ་དུ་གྲུབ་སྟེ་གྲོལ་བ་དང༌། མནན་པའི་མཚམས་སུ་སླེབ་བྱུང་བས་རིམ་པས་དེ་ནུབ་སྐྱེད་མོས་ཚལ་དུ་ཕྱིན། དེ་ཉིན་རྗེ་བཙུན་ཆོས་ཀྱི་རྒྱལ་པོ་ཚར་པ་ཆོས་རྗེའི་ཆོས་ཀྱི་ཁྲི་ལ་མཁས་བཙུན་ཡོངས་ཀྱི་གཙུག་རྒྱན་དཔལ་མང་དུ་ཐོས་པ་ཀླུ་སྒྲུབ་རྒྱ་མཚོའི་ཞལ་སྔ་ནས་མངོན་པར་མཐོ་བའི་ཁྲི་ལ་བཀོད་པ་གནང༌།
དེ་ནུབ་དེ་རྣམས་ཀྱི་བར་ཆད་ཞི་ཕྱིར་དང་ལྷག་པར་བོད་ཀྱི་ཡུལ་གྲུ་ཐམས་ཅད་དང་སྦྱིན་པོས་གཙོས་པའི་ས་ཕྱོགས་འདི་ཉིད་དུ་ཆོས་དང་འཇིག་རྟེན་གྱི་དར་རྒྱས་འབྱོར་བ་ལ་བར་དུ་གཅོད་པ་ཐམས་ཅད་ལྷན་ཅིག་ཏུ་མནན་པས།
ཆོས་བྱེད་ཀྱི་ཚུལ་རབ་འབྱམས་གནད་དུ་འགྲོ་བ་དང༌།
འཇིག་རྟེན་པ་ཀུན་ཀྱང་རྫོགས་ལྡན་གྱི་བསྐལ་པ་ལྟར་བདེ་བར་རྒྱུ་བ་འདི་ཡིན་ནོ། །སང་སྔ་བར་བླ་བྲང་དུ་ཕྱག་འབུལ་དང་བསྟན་པ་རྒྱས་པའི་དགའ་སྟོན་སྤེལ་ཕྱིར་མཁན་ཞབས་དྲུང་དུ་སླེབ།
ལུགས་གཉིས་ཀྱི་

བརྩེ་སྐྱོང་དགེས་དགེས་ཅི་ཡང་གནང༌། སྙན་བརྒྱུད་ཀྱི་བསྟན་པ་རིན་པོ་ཆེ་དར་ཞིང་རྒྱས་པའི་ལེགས་ཚོགས་མང་དག་བསྒྲིག་པ་གནང་འདུག་པས་སེམས་ལ་དགའ་སྤྲོ་ཉི་མ་ཤར་བ་ལྟ་བུའི་གསལ་ཆ་ཐོབ་པ་ཞིག་བྱུང༌།
དེ་ནས་རང་ལོ་ང་དགུ་པ་བྱ་ལ་རི་ཁྲོད་ཀུན་གྱི་མཐར་ཐུག་ཕོ་བྲང་ཉིད་དང་ཁད་ཉེ་བའི་ས། དགོན་པ་སྤེའུ་ཞེས་བསམ་གཏན་གྱི་ཉམས་རྟོགས་གོང་འཕེལ་དུ་འགྲོ་བ་ཞིག་བདོག་པ་དེར་གསུང་ངག་རིན་པོ་ཆེའི་ལམ་ཕྱི་མ་རྣམས་ཀྱི་འཁྲིད་ཟླ་བ་ལྷག་ཙམ་གྱི་བར་ལ་སྣོད་ལྡན་གྱི་སློབ་བུ་ཁ་ཡར་ལ་སྨིན་རྒྱས་སུ་བསྐྱངས།
ཚེ་འདིའི་མདུན་འཇུག་སོགས་ཀྱི་གཡེང་བ་མེད་པས་ཅི་བྱས་ཆོས་སུ་འགྲོ་བ་ཞིག་ཡོད་པས་སྐྱིད་པའི་མཐར་ཐུག་བྱུང་ལགས་སོ།
།དེ་ནས་རྩེར་བསྡད་ཕོ་བྲང་གི་ལྟག་ཏུ་མཆོད་རྟེན་ཁང་བུ་བརྩེགས་པ་ཞིག་བརྩིག་པ་གནང༌། དེའི་རྨང་གི་འོག་ཏུ་ཡུལ་ཕྱོགས་འདི་ཉིད་ཀྱི་བདེ་སྐྱིད་དཔལ་འབྱོར་ལ་གླགས་ལྟ་བ་ཐམས་ཅད་ཇི་ལྟ་བུའི་གཟུགས་འགྲོས་ལ་བསྟིམ་པའི་སྒྲུབ་པ་དང་མནན་པ་སོགས་ཡིད་ཆེས་པ་ཞིག་བྱས་པས་དེ་དང་དེ་འདྲའི་རྟགས་ངོ་མཚར་བ་དུ་མ་ཡོད་ཀྱང་སྤྲོ་བའི་འོས་མིན་པས་གསལ་བར་མ་མངོན་ནོ།
།དེའི་སྟོན་ཁ་ལྷ་རྩེར་ཁོར་ཙམ་ཕྱིན་དེ་ནས་དགུན་ཆོས་སྟེང་དུ་གདོང་དགའ་བ་དང་བཟློས་པའི་རྩོད་པར་ཕྱིན། ཐོག་མ་ནི་ནོར་དང་མཁས་ཕྱུག་ཁོ་ནའི་དབང་དུ་སོང་ནས་རྒྱལ་པོའི་ཁྲིམས་ཉིད་ཀྱང་གཞོང་བའི་ནང་དུ་ཆུ་ཁུར་བ་ལྟར་བྱེད་པ་ཞིག་འདུག
།སླར་བདག་བཙུན་པའི་ཁུངས་སུ་སོང་བས་དོན་མེད་ཀྱི་བྱ་བ་སྒྲུབ་པ་ཁོ་ནར་འདུག་ཀྱང༌། རྫུན་གྱི་འགྲོ་སར་དང་སྦུབས་ཀྱི་འཁྱོགས་འགྲོས་གནང་ན་མི་རུང༌།
བདེན་

རྫུན་འབྱེད་པ་རྒྱལ་པོའི་ཁྲིམས་ས་ཡིན་པས་སྲོག་ལ་ལྟོས་པ་མེད་བདེན་ན་དང་མ་བདེན་ན་བྱས་དམོད་དམོད་ཡང་ཅུང་ཟད་བཙུགས་པས་ཁོང་རྣམས་གོ་གནད་ལ་གཏད་འདུག །ནམ་མཁའི་མཐའ་ལ་བསྐྲད་སྙམ་པ་བྱུང༌། ཡང་ངེད་རང་གི་ལྷ་མོ་འདི་ཉིད་མ་མཉེས་པའི་རྟགས་དུ་མ་ཞིག་འདུག་པ་དང༌།
ཁོང་རྣམས་ཀྱི་ཕོ་ལྷར་མཆེས་ནས་ཁམས་ཀྱང་བདེ་རྒྱུ་མེད་པའི་བསྲེབ་སེ་བ་ཞིག་བྱུང་བས། ལག་ན་ཅི་ཡོད་ཐམས་ཅད་ཆོས་སྡེ་ཉིད་དུ་སྤུངས།
ཁྲིམས་དེའང་དེ་ཚུལ་དུ་གོ་བས་སུ་ལའང་ལྟོས་པ་མེད་པར་ལོག་ཡོངས་བས་ཁམས་ཀྱང་བདེ་མུས་སུ་དྭངས། དེ་ནས་རྫོང་ཉིད་དུ་ཅི་བདེར་བསྡད་པའི་སྐབས་སུ་བསམ་གྲུབ་དགོན་གསར་བྱེད་དགོས་གསུང་པའི་བཀའ་དང་ཁོ་རང་ཚོའི་སྐྱ་སེར་རྒན་པ་འདྲ་དང་བཅས་ནན་ཆགས་བྱུང་ཀྱང་ནན་གྲོལ་ཞུས།
དེ་སྔ་ཡང་ཞབས་དྲུང་མཁན་དྲུང་དུ་ཞུ་བྱ་ཕུལ་འདུག་པ་སླར་ཡང་དེ་ཀ་ནན་ཕུལ་མཛོད། བདག་ལྟ་བུའི་ཁྱེར་ནུས་ཀྱིས་དགོན་པ་འཛིན་སྐྱོང་བྱེད་པའི་བློ་གྲོས་ཅན་ཞིག་ཡེ་མན་ཞུས་པས་མ་བཟློག་པར་ཁས་བླངས།
ཆོས་ལུང་ལ་ཁོར་པ་ཙམ་ཞིག་ཕྱིན། སླར་རྩེར་ཁམས་པ་འདྲ་དང་ཞག་ངོ་འབངས་དུ་མ་ལ་ཆོས་འདོད་ཀྱི་རེ་བ་ཐམས་ཅད་མཐར་ཕྱིན་པར་བསྐང་བ་དང༌།
ཞལ་ངོ་རྣམས་ལ་དཔལ་པདྨ་དབང་ཆེན་ཡང་གསང་ཁྲོས་པའི་འཆི་མེད་ཚེའི་རྫོང་ཆུང་གི་ཚེ་དབང་ཕུལ་བས་དངོས་གཞིར་སླེབ་ཙམ་ན་ཚེ་ཆང་དེ་ཆིལ་ལེ་ལུད་བྱུང་བས་སྡེ་པ་ཆེ་ས་ནས་ཀྱིས་ལུད་པ་ཚད་མ་བཞེས་སོང་བས་སྐུ་ཚེའི་བར་ཆད་ཞི་ཞིང་གོང་འཕེལ་དུ་བྱུང་བ་ཡིན་ནོ།
།དེ་ནས་དྲུག་ཅུ་པ་ཁྱི་ལོ་ཟླ་བ་ལྔ་པའི་ཚེས་ལྔ་ལ་དགོན་གསར་བདེ་བ་ཅན་ཞེས་

གྲུབ་མཆོག་ཐང་སྟོང་རྒྱལ་པོའི་ཞལ་སློབ་རྗེ་བཙུན་བློ་གྲོས་རྒྱལ་མཚན་གྱི་ཞབས་ཁྲི་ལ་བཀོད། མི་དབང་སྐུ་མཆེད་གཉིས་ཀྱང་ཕེབས། བཀོད་ཇ་དང་གནང་སྦྱིན་སོགས་ཀྱི་ལེགས་ཚོགས་མང་དག་གནང༌། གཞན་ཡང་གྲང་ཆེན་སྤྱི་ས་ནས་བཟུང་མཆོད་ཡོན་གྱི་ཁུལ་ནས་རྟེན་འབྲེལ་གྱི་ལེགས་ལམ་མཛད་མཁན་ཇི་སྙེད་པ་དང༌།
ཇ་བཟང་གི་བཏུང་བ་དབྱར་མཚོ་ལྟར་ཆལ་ཆིལ་དུ་གནས་པ་ལ་ལོངས་སྤྱོད་ཅིང་ཞག་ལྔ་བསྡད། སྐྱ་སེར་གྱི་ཁྲོད་ནས་དེ་སྔ་ཡན་སྟོན་སེར་གྱི་དུས་རྒན་གཞོན་དར་བབས་ཀྱི་ཚེ་འདིར་གནས་གཞིས་འཛིན་པ་ལ་གཅེས་འཛིན་གྱི་མི་འདྲ་དང༌།
ཆོས་པའི་ཁུངས་ནས་ཀྱང་དེ་མཚུངས་གླང་འཐབས་སམ་ཕོ་གཟེར་གྱིས་རྐྱེན་བྱས་ཏེ།
འཕྲལ་དུ་འཆི་བདག་གྲོང་དུ་རིངས་པར་འགྲོ་བ་ཞིག་འདུག་པས་དེ་ལ་ཕན་པ་དག་ཀྱང་སྲིད་སྙམ་པ་དང༌། ལྷག་པར་ཕྱི་ནང་གི་མཆོད་ཡོན་གྱི་ལེགས་ཚོགས་གོང་འཕེལ་དུ་རྒྱས་པའི་ཕྱིར། མི་དམངས་ལ་ཚེ་རྟ་བཅས་པའི་དབང་རྒྱས་པ་བྱས།
དེ་ཕྱིན་ནས་བཟུང་ད་ལྟའི་བར་དུ་གོང་སྨོས་པའི་འཕྲལ་རྐྱེན་དེའི་རྒྱུན་ཆད་ནས་མ་བྱུང་བས་དགོད་བྲོ་སྙམ་པ་བྱུང༌། དེས་མཚོན་ཡུལ་ཕྱོགས་དེར་ཕན་པ་རྒྱ་ཆེར་བྱུང་བ་མང་དག་ཡོད་མོད།
ཐམས་ཅད་བྲིས་ན་མང་བས་འཇིགས་ནས་མ་སྤྲོས། ཆོས་སྡེ་ཉིད་ན་རྗེ་ཤེས་རབ་བཀྲ་ཤིས་པའི་ལོ་དུས་ཀྱི་མཆོད་པའི་རྒྱུན་དཔལ་དུས་ཀྱི་འཁོར་ལོའི་མཆོད་པ་ཡང་དག་མཛད་པ་དང་ཐུག་པས་མང་ཇ་སོགས་ཀྱི་བསྙེན་བཀུར་ཕྲན་པ་བྱས།
སླར་རྩེར་བསྡད་ནས་ཁམས་པ་ཁ་རེ་དང་ཆོས་འདོད་ཀྱི་དོན་གཉེར་མང་པོ་ལ་ཉིན་མཚན་དལ་མེད་བྱས་རེ་བ་བསྐང༌། སྡེ་པའི་སྐུ་རིམ་དང་

སེམས་ཅན་གྱི་དོན་རབ་འབྱམས་ཅི་ནུས་བྱས། རི་ཁྲོད་ཉིད་དང་དགོན་གསར་ཆོས་ལུང་སོགས་སུ་ལོ་གཉིས་ཙམ་བསྡད། མདོར་ན་ཆོས་ལྡན་གྱི་བྱ་བ་གང་ཡོད་མ་གཏོགས་འཇིག་རྟེན་གྱི་རེ་བ་མེད་པས་སྐྱིད་པའི་རང་ངོ་ཤེས་པ་ཞིག་བྱུང༌།
དེ་ནས་གླང་ལོ་རེ་གསུམ་པ་ལ་རྒྱལ་བ་གཉིས་པ་རྗེ་བཙུན་རྡོ་རྗེ་འཆང་བཀའ་དྲིན་མཉམ་མེད་མཁྱེན་བརྩེའི་དྲུང་གི་སྐུའི་དཔོན་དང་ཆོས་ཀྱི་བུར་གྱུར་པའི་དབོན་རིན་པོ་ཆེ་ཕེབས།
ཆོས་འདི་འདྲ་དགོས་གསུང་པ་རྒྱ་མོན་གྱི་གནས་ཚུལ་ཡིན་པས་འབུལ་ནུས་པའི་ན་མ་མེད་ཞུས་པས་མ་གསན། འོན་ཀྱང་རྗེ་བཙུན་ཉིད་ཀྱི་གཟིགས་པ་ལ་ཁྲེལ་བ་བྱུང་ན་མི་རུང་སྙམ་ལེན་སྤྲོད་པ་ལ་དང་ལེན་བྱས།
ཟླ་བ་གསུམ་པ་ལ་དབོན་ཉིད་དགོན་གསར་དུ་བཞུགས། བདག་གིས་མཚོ་སྒོ་རྣམ་རྒྱལ་གླིང་ལ་ཕྱིན། སྡེ་པར་ཐུགས་བཞེད་ཡོད་པའི་དབང་རྗེས་གནང་སོགས་ཅི་གྲུབ་བྱས། སྐུ་རིམ་ལ་གཤིན་རྗེ་གཤེད་ཀྱི་ལས་ཚོགས་བཞི་ཡོད་པའི་ནང་ནས་གཏོར་མའི་ལས་ཚོགས་དྲུག་ཅུ་རྩ་བཞིའི་གཏོར་བཟློག་ཅིག་བྱས་སྐབས།
ཕྱག་ལེན་རྣམས་ལ་ངོར་པའི་དཀྱུས་མ་རྣམས་དང་ཅུང་མི་འདྲ་བ་སྙན་བརྒྱུད་ཞལ་ཤེས་ཀྱིས་བརྒྱན་ནས་བྱས་པས་སྐྱོན་འཛིན་འདོད་པའི་རང་མཐོང་ཅན་མང་པོ་གདའ་སྟེ་ཁོང་བརྒྱུད་ཆད་པའི་པི་ཝང་ལྟར་གྱུར་ཏོ།
།དེ་ནས་མགྱོགས་བསྐོར་བྱས་དགོན་གསར་དུ་སླེབ། ཚུར་ལམ་མཚོ་བར་བརྒྱུད་ནས་འོངས་པས་མ་རུང་རྐྱེན་ངན་དུ་མས་གར་བྱེད་པའི་གངས་དབར་གླང་གླིང་གི་སྟོངས་ལ་སྲུང་མའི་དབང་པོ་གུར་མགོན་ཉིད་ཀྱི་སྤྲུལ་པའི་ཕོ་ཉ་རུ་འདྲེན་དང་བཅས་པས་མངོན་སུམ་ལྟ་བུར་བསུ་བ་བྱུང་ཞིང༌།
གསོལ་ཇ་པ་གཡུ་རྒྱལ་སོགས་

སྐྱེལ་མི་མང་དག་ཡོད་པ་ཀུན་གྱིས་བྱ་ནག་ཟུང་སྤྲེལ་གྱི་ལྡིང་སྐོར་གཤོག་སྒྱུར་བྱེད་པ་སྐད་ཀྱི་རྣམ་པ་མང་དག་བྱེད་པ་སོགས་བདག་ལ་དགའ་བའི་རྣམ་འགྱུར་བྱེད་པ་མཐོང་བས་ཁོང་རྣམས་མགྲིན་གཅིག་ཏུ་བགྲོས་པ་ལ་མགོན་པོའི་ཕེབས་བསུ་ཡིན་པ་འདུག་ཟེར་བ་ཡང་བྱུང༌།
གང་ལྟར་དེ་ནས་བཟུང་དབོན་དྲུང་ལ་ཟླ་བ་བརྒྱད་ཀྱི་བར་ལ་འཇིག་རྟེན་གྱི་ཞབས་ཏོག་ལྷོད་མེད་དང༌། ཕྱག་གཡོག་རྣམས་ལའང་འདོད་རྒུ་གང་འབྱོར་བྱས་ཀྱང་རེ་འདོད་ཁེངས་པ་ཞིག་མ་བྱུང༌།
གང་ལྟར་ཆོས་ཀྱི་ཐུགས་བཞེད་ཉིན་མཚན་དལ་མེད་ཕུལ་བས་ཐུགས་ཡིད་གཅིག་ཏུ་འདྲེས་པའི་ངང་ལ་མཛད། ལྷག་པར་ཕེབས་པའི་དུས་སྐུ་ཚེའི་རྟེན་འབྲེལ་ལེགས་ཚོགས་སྤེལ་བའི་ཕྱིར་འཆི་མེད་ལྕགས་ཀྱི་སྡོང་པོའི་ཚེ་དབང་ཞིག་ཕུལ་བས།
ལོ་རྒྱུས་དང་དངོས་གཞིའི་མཚམས་སུ་སླེབ་པ་ཙམ་ནས་ཚེ་ཆང་ཉིད་ཆིལ་ལི་ལུད་བྱུང་བས་བྱིན་མངས་བཞེས་སོང༌། བྱིན་ལ་རིལ་བུ་བྱས་ཕྱག་ཏུ་ཡོད་པས་སྐུ་ཚེའི་བར་ཆད་ཐམས་ཅད་ཞི་ཞིང་གོང་འཕེལ་དུ་འགྲོ་བའི་རྟེན་འབྲེལ་མང་དག་འགྲིག་སོང༌།
དེ་ནས་དཔོན་སློབ་རྣམས་ཤར་ལ་ཐེགས། རང་ཡང་སྣང་ཟོས་ཅི་བདེར་བསྡད། དེ་ནས་རེ་བཞི་པ་སྟག་ལོར་རི་ཁྲོད་དུ་བསམ་གཏན་གོང་འཕེལ་བྱས་བསྡད་སྐབས་ས་བདག་ཀླུ་ཉིད་ཁྲོས་པའི་རིམས་མི་ཟད་པ་འབྲུམ་པ་དེ་འགོམ་ཐོར་བ་འདུག
།བསམ་འགྲུབ་མཐོང་སྨོན་པ་ཞེས་པའི་བྱིས་པ་ཞིག་ལ་བྱུང་བས།
ཡུལ་དང་སྡེ་པ་ནས་སྤྱུགས་པའི་དགོངས་པ་གནང་བ་ལ། ཐོག་མར་བྱུང་བ་འདི་ཤིན་ཏུ་ཡང་བ་ཞིག་ཀྱང་ཡོང༌། ལྷག་པར་ཆ་ཞབས་སུ་བྱུང་བ་ལ་མིང་བཀྲ་ཡང་ཤིས་པ་འདུག་བས་མ་

སྤྱུགས་པ་དགའའམ་ཞུས་པས། མི་སེར་རྒན་པ་འདྲས་ཕུགས་བྱས་ནས་སྤྱུགས་སོང་བས་རྟིང་མ་བྱ་ཐབས་མེད་པ་ལ་ཡ་ང་བ་ཞིག་བྱུང་སོང༌། མཚོ་སྒོ་ནས་རྣམ་དཔྱོད་ཀྱི་བུམ་པ་མཁའ་ལ་འགྲན་པ་སྦྱིན་བདག་ཅིག་ལ་དྲིན་ཆེ་བ་དཔོན་ས་ཁྱེའུ་འདྲེན་བྱས།
འབྲུམ་བུ་འདི་ལ་ཕོས་ན་དགའའམ་མ་འཛེམས་པར་སྔོས་བསྡད་ན་དགའ། བརྟག་པ་བྱས་པའི་གསལ་དགོས་ཕེབས་པས། ལར་ཡང་ཐོག་མར་བྱུང་བ་འདི་དགའ་བ་དང༌། ཆེད་དོན་བརྟག་པའི་འབྲས་བུ་སྔོས་པར་དགའ་བས་དགོངས་སྤྱོད་མཛོད་ཞུས་པས།
དེ་ག་དང་ལེན་མཛད་སོང་བས་སྐྱོན་མེད་དུ་དྭངས་འདུག །རྩེར་སྐུ་རིམ་ལ་ཅར་མར་བསྡད། དགེ་སྦྱོར་གང་འཕེལ་དང་སྲུང་འཁོར་སོགས་རིམ་པས་གང་ནུས་བསྒྲུབས།
ཡོས་བུ་རེ་ལྔ་པ་ཟླ་བ་བཅུ་གཉིས་པའི་ཚེས་བཅོ་ལྔ་ལ་ཤིང་མང་དགོན་པར་ཞལ་ངོ་ཚང་མ་འབྲུམ་འབྲོས་གནང༌། དེའི་སྐུ་རིམ་སོགས་ལ་བདག་གིས་ཀྱང་ཕྱིན། ཟླ་བ་བཞི་ཙམ་རྩེ་གཅིག་ཏུ་དྲག་སྔགས་རྒྱུན་བཟླས་དང་རྒྱང་གྲགས་ཚུན་ལ་སྲུང་བའི་སྦྱོར་བ་བྱས་པས་གཉེན་འབྲུམ་ཀླུ་ནད་ཀྱིས་ཉེ་མ་ནུས་པར་བདེ་བར་ཐར་པ་ཡིན་ནོ།
།དེ་ནས་དཔོན་ས་ཡུམ་ཆེན་ཅུང་ཟད་བསྙེལ་བས་དེའི་ཕྱག་ཕྱིར་རྩེར་ཡོང་འཕྲལ་རྐྱེན་དེ་ཡང་རིམ་པས་དྭངས།
བདག་གིས་དགོན་གསར་དུ་སླེབ། མཚོ་སྒོ་ནས་ཡོངས་དགོས་ནན་ཆགས་བྱུང་བས་ཟླ་བ་བཞི་པའི་ཚེས་གསུམ་ལ་ཕྱིན། དེ་ནུབ་གྲང་སོ་གཟིམ་མཁར་དུ་བསྡད། དྲུང་ཆེན་དེས་གཞིས་ལེན་ཕྲན་བུ་བྱས།
སང་སྔ་བར་ཕྱིན་བསུ་བ་སོགས་གཟབས་མ་དང་བཅས་སླེབ་ཟླ་བ་དྲུག་ཙམ་བསྡད། སྡེ་པ་དང་དགེ་བཤེས་མང་དག་ལ་རཱ་འཁྲིད་སོགས་སྨིན་

རྒྱས་སུ་ཕུལ། གཞན་དབང་རྗེས་གནང་ཇི་སྙེད་པས་ཐུགས་བཞེད་བསྐང༌། དེ་སྐབས་རང་ཉིད་ལ་མི་ཕྱེད་པའི་དད་པ་ཐོབ་པའི་སྐལ་པ་ཅན་དགེ་བའི་ཐུགས་སྟོབས་སྔོན་རབས་ཀྱི་རྒྱལ་པོ་རྣམས་དང་མཚུངས་པ་རྒྱལ་བ་དགྱེས་པའི་ཐབས་མ་གྱུར་འགྲོ་བའི་དོན་ལ་གཅིག་ཏུ་དཔའ་བ་དབྱངས་ཅན་ལྷ་མོའི་རྣམ་པར་འཕྲུལ་པ་དཔོན་ས་ཁྱེའུ་འདྲེན་གྱིས་བསྐུལ་ནས་རྒྱུ་རྐྱེན་ཕུན་སུམ་ཚོགས་པ་སྤུངས་པ་ལ་བརྟེན།
འཕགས་པ་ཐུགས་རྗེ་ཆེན་པོ་ཉོན་མོངས་རང་གྲོལ་གྱི་སྟེང་ནས་སྐྱེ་བདུན་སྒྲུབ་པ་ཞག་བདུན་བྱས།
སྐལ་པ་བཟང་པོའི་དཔོན་སློབ་ལྷ་གྲངས་དང་མཉམ་པ་བཅུ་གཅིག་གིས་ཐུན་བཞིའི་རྣལ་འབྱོར་ལ་བརྩོན་པ་དང༌། གཟུངས་ཐག་འཛིན་པ་དང༌།
གཞན་ཡང་གཟུངས་རྒྱུན་འཛིན་པ་དང༌། སྐོར་བ་བྱེད་པའི་མི་བརྒྱད་ཅུས་གཟུངས་དང་བཅས་ཏེ་སྒྲུབ་ཁོག་ནས་བཤད་པའི་སྒྲུབ་བཞི་མ་ཚང་བ་མེད་པར་བྱས་ནས་ཟླ་བ་དྲུག་པའི་ཚེས་བདུན་ལ་བཙུགས་ཏེ་ཚེས་བཅུའི་མཆོད་པ་རྒྱས་པར་བསྒྲུབས།
ཐོག་མར་རིལ་བུ་འགོ་འཛུགས་ཙམ་ལ་རང་ཉིད་ཁམས་ཅུང་ཟད་ཉོག་པ་ཞིག་བྱུང་བས་འབྱུང་པོ་མི་མ་ཡིན་རྣམས་ཀྱིས་བར་ཆད་ཀྱིས་གླགས་ལྟ་བར་གོ །དེ་ལ་དམིགས་བླ་མ་དྲག་པོའི་བསྐྱེད་རིམ་བཟུང་སྟེ་གདོན་རིགས་ཚར་གཅོད་པའི་སྡིག་པ་ནག་པོའི་ཟས་སྐལ་དུ་སྤྲད་པས་དུས་དེ་ཉིད་དུ་ཞི་བ་ཞིག་དང༌།
དམ་སྲི་མནན་པའི་སྐབས་སུ་འཇིག་རྟེན་ཕུང་བྱེད་ཐམས་ཅད་གནོན་པའི་དོང་གྲུ་གསུམ་དེ་ལ་རྒྱ་བཅུས་གདབ་པའི་སྐབས་སུ་བྲོ་བརྡུང་པས་རྐང་པ་གཡས་ཀྱི་མཐེ་བོང་ལ་ཅུང་ཟད་ཀྱི་གནོད་པ་བྱུང་བ་མཚོན་ཆ་སྣ་ལྔའི་རྩེ་ལ་སྐྱོན་ནས་གཏུབས།

གཉིས་མེད་ཡེ་ཤེས་ཀྱི་འོབ་ཏུ་གནོད་བྱེད་ཐམས་ཅད་བཅུག་པས་རང་དྭངས་སུ་སོང༌། ཞག་གསུམ་སོང་བའི་དགོང་ཐུན་གྱི་དུས་དེ་སྔ་ཡན་ཆར་ཤིན་ཏུ་དཀོན་པ་ས་བོན་རྣམས་ཀྱང་སྐམས་པར་ཐུག་པ་ཙམ་དང་མི་རྣམས་ཉམ་ཐག་པའི་སྐབས་ཀྱིས་སྐྱོ་བར་འདུག་པས།
བདག་གིས་འཕགས་མཆོག་སྤྱན་རས་གཟིགས་དབང་ལ་ར་མདའ་བོས་ཏེ། ཡང་དག་པར་རྫོགས་པའི་སངས་རྒྱས་ཀྱི་རྒྱུད་ལས། མཐའ་བཞི་གངས་ཀྱིས་བསྐོར་བའི་རྭ་བ་རུ། །སྦས་པའི་རྣལ་འབྱོར་མེ་ལོང་འཛིན་པ་འབྱུང༌།
།ཞེས་པའི་གུ་རུ་རིན་པོ་ཆེ་ཆོས་ཀྱི་དབང་ཕྱུག་གི་མགུར་གྱི་བུམ་པ་ལས་བྱུང་བའི་གདངས་ཀྱི་ཡི་གེ་དྲུག་པའི་ར་མདའ་སྒྲུབ་པོ་ཐམས་ཅད་ལག་སྦྲེལ་ནས་དཀྱིལ་འཁོར་ཁང་པ་ལ་བསྐོར་བཞིན་པས་བོས་པས་དུས་དེ་ཉིད་དུ།
འཕགས་པའི་སྤྱན་གྱིས་འཛམ་གླིང་ཀླུ་རྣམས་བསྐུལ་བས་ཐུགས་རྗེའི་བྱིན་རླབས་ཀྱི་ཆར་རྒྱུན་དེ་ནས་བཟུང་ཉིན་ཞག་སྦྲེལ་ནས་བབས་པས་སྐྱེ་འགྲོ་ཐམས་ཅད་བདེ་བའི་གོ་སྐབས་ཐོབ་པ་ཞིག་བྱུང་བས།
ལྷ་མི་ཐམས་ཅད་དགའ་བའི་རྟགས་སུ་དེ་ནུབ་རྨི་ལམ་ན་བུ་མོ་གཞོན་ནུ་མཛེས་ཤིང་བརྗིད་པ་གསུམ་གྱིས་དགྱེས་པའི་འཛུམ་དང་བཅས་ནས་ལྷའི་མེ་ཏོག་དཀར་པོ་དང༌།
རས་དཀར་པོ་དང་སྤོས་དཀར་པོ་དང༌། དཀར་གངས་ཤེལ་དཀར་ལྟར་དྭངས་པ་དང་དུང་དཀར་གཡས་སུ་འཁྱིལ་བ་ཞིག་རྣམས་སྦྱིན། བདག་ལ་མགོ་བོ་བཙུགས་ནས་བསྡད་པ་དང་གཉིད་སད། ཅི་ཡིན་ནམ་སྙམ་པས་སང་སྔ་ཐུན་གྱི་སྟེང་དུ་དཔོན་ས་ཉིད་ཀྱིས་ཇ་བཟང་གི་བཏུང་བ་དང་བཅས་ཆར་པའི་བྱིན་རླབས་བཀའ་དྲིན་ཆེ་ཞེས་རྨི་ལམ་ན་བྱུང་བའི་འབུལ་བ་རྣམ་གྲངས་གསུམ་ཙམ་དང་བཅས་པ་བྱུང་བས།
དུར་ཁྲོད་མ་གསུམ་དེ་

ཡང་དགྱེས་པའི་རྟགས་སུ་ངེས། གང་ལྟར་ཞག་བཞི་སོང་ནས་དྲི་བཟང་གིས་རྫོང་ཆེན་གང་བ་དང༌། ཞག་ལྔ་སོང་ནས་སྲོད་ལ་གཟུངས་རྒྱུན་སྒྲ་ཆེར་མི་འདུག་པས་ཡིད་ཀྱི་བསྐོར་བ་དང་གཟུངས་རྒྱུན་ནན་ཆེར་བགྲངས་པས་རིག་པ་མི་ནོན་པ་ཙམ་ཟིལ་བུན་ནེ་བ་འདུག་པས་དཀྱིལ་འཁོར་ཁང་པ་ལ་དབང་གི་མ་བདུན་ཉིད་ཀྱིས་བསྐོར་བ་དང་གཉན་ཆེན་པོ་ཐང་ལྷ་དེ་ཉིད་བར་ཆད་ཀྱི་བདུད་འདུལ་བ་ལ་དཔའ་བ་བྱས་འདུག
།སྒྲུབ་གྲོགས་རྣམས་ཀྱང་འུར་ལངས་ནས་གཟུངས་སྒྲ་ཆེར་བྱེད་པ་བྱུང༌།
གང་ལྟར་སྒྲུབ་དབང་རྒྱས་པར་ཕུལ། མཚན་མ་རྫས་ཀྱི་རྡུལ་ཚོན་རྣམས་ཆགས་ཀྱང་ས་ལ་དཀྱིལ་འཁོར་གྱི་བཀྲག་མ་ཉམས་པར་ཡོད་ཅིང་གེགས་མེད་དུ་གྲོལ།
གྲུབ་རྟགས་གཞུང་ནས་བཤད་པའི་འཕེལ་རྒྱས་ཐོག་མ་བྱུང་བ་དང༌། རིལ་བུ་དེ་ཉིད་མྱོང་བས་གྲོལ་བའི་མཚན་མ་ཐོབ་པ་ཡིན་ནོ། །ད་ལྟའི་བར་དུ་ཡང་བྱིན་རླབས་ཐུམ་བུ་རྣམས་ལ་འཕེལ་རྒྱས་ཡོང་ངེས་དང༌།
སངས་རྒྱས་ཀྱི་འཕེལ་གདུང་རྒྱུན་མ་ཆད་པས་རིལ་བུ་རྒྱུན་ལ་རིང་བསྲེལ་མཐོང་བས་གྲོལ་བ་དང་བཅས་པ་ཡོད་དོ། །ཟླ་བ་བཅུ་པའི་ནང་དུ་དགོན་གསར་དུ་སླེབ། ཞག་ཁ་ཡར་ངལ་གསོས་ཏེ། དེ་ནས་ཆོས་ལུང་ལ་ཁོར་ཙམ་ཕྱིན།
དེ་ལོ་ཕྱི་མར་འགྲོ་བའི་རྨི་ལམ་ངན་པ་འདྲ་དང་ལྟས་ལོག་པ་ཕྲན་བུ་འདུག་པས་དགོན་གཞིས་ཀྱི་གཉེར་བ་རྣམས་བཞག །བསྒྲུབས་ཀྱང་མི་འགྲུབ་པའི་དགོན་གཞིས་ཆོས་བྱེད་ཀྱི་གང་ཟག་གཤའ་མ་མེད་པའི་གནས་བོར་ནས།
རེ་དྲུག་པ་འབྲུག་ལོ་རང་ཉིད་དབེན་པའི་རི་ཁྲོད་དུ་འཆི་བ་མི་བསྒུག་ན་ཁྱོད་ལ་བྱེད་རྒྱུ་ཅི་འདུག་མ་ཎི་བསྙེན་མཚམས་བཅད་རྒྱ་

དམ་པོ་བྱས་བསྡད། བདོག་པའི་དངོས་པོ་ཐམས་ཅད་དམ་པ་དགེ་འདུན་གྱི་ཕྱག་ཏུ་ཕུལ་བ་འོག་ཏུ་འཆད། དེ་ནས་རྗེ་བཙུན་དབོན་དྲུང་དང༌། ཆོས་རྗེ་བྱམས་པ་ཤཱཀྱ་བློ་གྲོས། ཆོས་རྗེ་ངག་དབང་པ། ཆོས་རྗེ་དཀོན་མཆོག་ལེགས་འཛིན་སོགས་ཀྱིས་དབུ་མཛད་ཁམས་པའི་སློབ་བུ་གསུམ་ཙམ་དང་བཅས་པའི་ཆོས་འདོད་ཐམས་ཅད་སོ་སོར་ཚིམ་པར་བྱས།
སྐབས་འགར་རྩེར་ཡང་ཕྱིན། ཡི་དམ་འགའ་རེའི་དཀྱིལ་འཁོར་དུ་སྒྲུབ་མཆོད་བདག་འཇུག་བརྒྱ་ཚར་སོགས་མང་པོ་བྱས་ཀྱང་གོང་དུ་བརྗོད་ཟིན།
རེ་བདུན་པ་སྦྲུལ་ལོ་ཡང་དེ་སྐབས་དང་མཚུངས་པའི་དགེ་སྦྱོར་འཕེལ་ལ་བླ་མ་དགྱེས་པའི་ཐབས་ལ་ཡིད་ཆེས་ཐོན་པ་ཞིག་བྱུང༌། འོན་ཀྱང་དགོན་གསར་ན་རྗེ་བཙུན་འཇམ་པའི་དབྱངས་ཀྱི་ཉེར་གཅིག་གི་སྒྲུབ་མཆོད་སྐབས་མཚོ་སྒོ་ནས་དཔོན་ས་ཤིན་ཏུ་བསྙེལ་བ་ཡོད་པས་ཡོང་དགོས་ཞེས་ནན་ཏར་དང༌།
ཡུམ་ཆེན་དྲུང་གིས་འགྲོ་དགོས་ནན་ཆགས་བྱུང་བས་སྒྲུབ་མཆོད་ཀྱང་བོར།
མགྱོགས་བཤད་རང་ཕྱིན། དེ་ནུབ་གཟིམས་མཁར་དུ་བསྡད། འཇམ་དཔལ་ཞལ་དགུའི་རྒྱུད་སོགས་ཀྱི་བེ་བུམ་བསྐུར་ནས་དེ་འཕྲལ་གོ་ཆོད་ཀྱི་མི་བཏང༌། དེ་དང་ལྷན་ཅིག་ཏུ་བསྟན་སྲུང་རྒྱ་མཚོའི་གཙོ་བོ་འཆི་བདག་གཤིན་རྗེ་གཤེད་དེ་ཡང་རྒྱུད་ཀྱི་རྗེས་འབྲེངས་ནས་བེ་བུམ་སླེབ་འཕྲལ་དངོས་སུ་བར་ཆད་ཀྱི་མཚན་མ་ཐམས་ཅད་སྐད་ཅིག་ལ་ཞི་ནས་བདེ་ཁྱད་ཡོད་ངེས་བྱུང་འདུག
།སྨན་པ་དང་ཁོ་རང་ཚོའི་མཆོད་འོས་རྣམས་ཀྱིས་མི་མི་ཡོང་བར་ཐག་བཅད་འདུག་མོད།
བདག་སླེབ་ནས་སྙུང་བ་ནི་སྲུང་མ་དང་བེ་བུམ་གྱི་བྱིན་རླབས་ཀྱིས་གྲོལ་འདུག །རྐང་པས་དབུ་ལ་བཞག་པ་ཙམ་བྱས་ཞག་གསུམ་སོང་ནས་སོར་ཆུད།
སྨན་པ་སོགས་ཅུང་

ཟད་བསྐྱེངས་པ་ལྟ་བུས་དད་གུས་ཚད་མེད་མཛད་པ་བྱུང༌། དེ་ནས་དཔོན་ས། སྡེ་པ་ཆོས་རྗེ་སངས་རྒྱས་རྒྱལ་མཚན་པ་དང་བཤེས་གཉེན་དད་གུས་མང་པོ་ལ་ནཱ་རོ་མཁའ་སྤྱོད་ཀྱི་ཟབ་ཆོས་མ་ལུས་པར་ཕུལ། དཔོན་སའི་དྲུང་གིས་གསེར་སོགས་དངོས་པོའི་གནང་བ་དཔག་མེད་བྱུང༌།
དེ་ལོ་དཔོན་ས་ཉིད་དེར་མི་བཞུགས་པའི་གནས་ཚུལ་ལྕག་བསྐུལ་སོགས་གོང་ནས་འདི་ལྟར་མཛད་ན་མི་ལེགས་མང་དག་ཅིག་ཅར་ནས་ལབས་པས་ཤིན་ཏུ་མ་མཉེས།
འོ་ན་ཇི་ལྟར་འོས་མཁྱེན་པས་གཟིགས་བྱས། ཁ་འཇུག་སྤངས། མཛད་ཚུལ་འཇིག་རྟེན་ཕྱི་མོའི་དཔེར་གནོད་པ་ཞིག་དང་ངོས་རང་ལ་སྐྱོན་འགྱུར་ཅུང་ཟད་བྱུང་སོང༌། གང་ལྟར་ཚུར་ལམ་བོང་ཆུ་གཙང་པོ་ཞེས་ཆུ་བོ་ཆེན་པོ་དེ་ལ་བྱེ་འདམ་ཤིན་ཏུ་ཆེ་བ་ཡོད་པ་དང༌།
ལྷག་པར་ཡུལ་དེའི་གནས་བདག་ཐམས་ཅད་རྗེས་ལ་འབྲང་དོགས་མང་པོ་འདུག་པ་ཁྲོས་པའི་ཚུལ་གྱིས་ཆུ་བོའི་འཇིང་དུ་སླེབ་པ་ན་བདག་གི་རྟ་དེ་ཉིད་བྱེ་མར་ཅུང་ཟད་བྱིང་བ་དང་ཆུ་དེ་ཡང་རྦ་རླབས་དང་བཅས་ཉེ་བ་ན་འཕགས་པ་སྤྱན་རས་གཟིགས་ཀྱི་ང་རྒྱལ་བཟུང་ཆུ་བོ་དེ་འོ་མའི་བདུད་རྩིར་བྱིན་གྱིས་བརླབས་ནས་གནོད་བྱེད་རྣམས་ལ་བྱིན་པས་ངེད་རང་ལ་གནོད་པ་ལྟ་ཅི་འཁོར་བཅས་ཚུ་རོལ་དུ་སྐྱོན་མེད་དུ་སླེབ།
དེ་ནུབ་སྲི་ཤམ་ཞེས་པའི་ནེ་གསིང་བདེ་མོ་སྐྱིད་སྐྱིད་འདྲ་བ་དེར་བསྡད། དགོང་ཐུན་ལ་ཞུགས་པ་ཙམ་ནས་ཆར་པའི་རྒྱུན་ཡང་ཆེར་བབས། དེ་ནུབ་རྨི་ལམ་ན་བུད་མེད་སྔོ་སངས་རྒྱན་སྣ་ཚོགས་ཀྱིས་སྤྲས་པ་ཟུང་ཞིག་རས་དཀར་ཆུ་འཛིན་གསར་པའི་ཕུང་པོ་ཆེད་དུ་བྱས་པ་ལྟ་བུ་ཞིག་ཕྱག་དང་བཅས་ཕུལ།
ངེད་ལ་བྱིན་རླབས་ཞུ་ཟེར་བདག་ལ་མགོ་བོ་བཙུགས་ནས་ཅུང་ཟད་ནོངས་

པ་ཙམ་བྱས་ནས་འདུག །གླེང་མོ་ཞིག་བྱེད་སྙམ་ཡོད་པས་ཟླ་བོ་འདྲས་སྐད་ངན་གྱིས་གཉིད་སད། མཚོ་མོ་བཻཌཱུརྻའི་མདོག་ལྟར་གནས་པའི་གནས་བདག་དེ་ཉིད་ངེད་ལ་དགའ་བའི་རྣམ་པས་རྗེས་ལ་འབྲང་ཞིང་བརྩེ་ནའང་གཞན་ལ་ཁྲོས་པའི་རྣམ་པ་ཞིག་འདུག་པས་ཕྱིས་སུ་འཕྲིན་ལས་མི་ཟད་པ་ཡོང་བར་གོ
།དེ་ནས་ཀྱང་ཕེར་ཕེར་གྱི་མི་རིགས་ཁ་རེའི་ཞོན་རྟ་ཉལ་བ་སོགས་གཞི་བདག་འབྲངས་པའི་རྟགས་དུ་མ་གདའ། དེ་ནུབ་རྨ་བྱ་རྫོང་དུ་བསྡད་སྔར་འདྲིས་ཀྱི་ནང་སོ་རྒྱལ་བའི་དྲུང་གིས་གཞི་ལེན་ཡང་དག་བཀའ་དྲིན་བསྐྱབས།
དེ་ནས་ཆོས་ལུང་གི་མཆོད་གཞིས་གྲ་མ་རི་སྣར་ཚ་བ་བྱས། ཆང་དབོན་པ་ཟེར་བས་གུས་པའི་སྣ་ལེན་བླ་མེད་བྱས།
དེ་ནས་འབྱུང་བོའི་བྱ་ལྟར་རྒྱུ་བའི་མ་རུངས་པའི་སྐྱེ་བོ་རྣམས་ཀྱི་འདུས་གྲོ་སྔོན་ལ་མལ་བྱས་ཡོངས་པས། རྒྱུད་སྡེའི་བང་མཛོད་བསྲུང་བའི་གཉེར་ཁའོ་རྡོ་རྗེ་ལེགས་པ་དེ་མཚོ་སྒོ་ན་བརྟེན་བཞིན་འདུག་པས།
དེ་ཉིད་མ་མཉེས་པའི་རྫུ་འཕྲུལ་སྤྲུལ་པའི་སྤྲེའུ་མི་བཟད་པ་ཞིག་རང་གི་རྟ་གསར་དེ་ཉིད་སྒ་སྟོང་པ་ཡོད་པས་དེ་ལ་ཞོན་སྤང་ཐང་དེ་ལ་མིག་གིས་ཆོད་པ་ཚུན་ལ་སྐད་ཅིག་ལ་བསྐོར་བ་ཀུན་གྱིས་མཐོང་བས་ཅི་བྱ་བརྟོལ་མེད་དུ་གྱུར།
བདག་གིས་ཆོ་འཕྲུལ་དེ་ལྟར་དུ་གོ །རྣམ་འཕྲུལ་མི་ཟད་པ་དུ་མ་ཞིག་གདའ། དེ་ནས་རེ་བརྒྱད་པ་རྟ་ལོ་སྡེ་པ་ནས་བཀའ་ལུང་ཡང་ཡང་ཕེབས་པ་དང་དགོན་པ་རང་གིས་ཀྱང་ནན་ཆགས་བྱུང་བས་སླར་ཡང་དགོན་གསར་བྱེད་པར་བྱས།
ལུགས་གཉིས་དམ་ཚིག་ཁྲེལ་གཞུང་རྒྱབ་ཏུ་བོར་བ་ཁ་ཅིག་ལ་གོང་ནས་དྲན་འཛིན་གྱི་ཞལ་བཀོད་ཕྲན་བུ་གནང༌། ཆོས་སྡེ་ཉིད་དུ་བླ་མ་གོང་མ་རྣམས་ཀྱི་སྒྲིགས་

བཅའ་བ་ལྟར་གཞིར་བཅས་ཀྱི་བཅའ་ཡིག་དམ་ཁས་མནན་པ་ཞིག་ཀྱང་གནང་འདུག །སྔར་ནས་ཡོད་པའི་བླ་མ་སོ་སོའི་དུས་ཆེན་སོགས་ཀྱི་སྒྲུབ་མཆོད་རྣམས་ལ་སྐྱབས་འགྲོ་ནས་བཀྲ་ཤིས་བར་ཤར་སྦྱངས་དང་གོང་འཕེལ་ཁོ་ན་བྱུང༌།
ལོ་དུས་ཀྱི་ས་ག་ཟླ་བའི་སྨྱུང་གནས་གཏོང་བ་དང་དེ་སྟེང་དབང་མོ་ཆེ་ལ་ལས་སླར་མ་སོང་བའི་ཚེ་རྟ་བཅས་པའི་དབང་རྗེས་གནང་རྒྱས་པ་རེ་དང༌། སྟོན་དུས་དབང་མོ་ཆེ་རེ་ལ་ཡང་དེ་མཚུངས་རྒྱས་པར་བྱས་སེམས་ཅན་གྱི་ཚེ་ཉམས་པ་ཕལ་ཆེ་བ་གསོས་པར་གྱུར་ཏོ།
།གཞན་ཡང་ངེད་རང་སླེབ་ནས་དགོན་པའི་ལྟག་ན་སྔར་ཆུ་ཅུང་ཟད་བྱུང་བའི་ཤུལ་གྱི་ས་དེར་རྐང་པས་ཕྲན་བུ་བྲད་པས་ཆུ་ཐོན་ནས་ད་ལྟའི་བར་དུའང་རྒྱུན་མ་ནུབ་པར་ཡོད།
ཚེ་ཐར་གྱི་སེམས་ཅན་ཕྲན་བུ་བསགས་པ་དགོན་པར་རྟེན་འབྲེལ་མ་འགྲིག །དེ་ཚོ་བཞེས་སྤྲོ་བྱེད་མི་རྣམས་ལའང་རྟགས་མཚན་མངོན་དུ་གྱུར་པ་བྱུང༌། ངེད་རང་རྩེར་བསྡད་པའི་སྐབས་ཤིག་སྔར་གྱི་ཁམས་པ་དེ་ལོག་འགྲོ་བ་ལ་བློ་གཏད་ཚེ་དབང་བྱེད་པའི་ཁུངས་བྱས་སྐབས་སུ་བབས་པ་དང་འབོད་མི་བཏང་བས་ལམ་བར་དུ་ན་ནས་འཆི་ལ་ཐུག
།ཚེ་དབང་བཞག་འགྲོ་དགོས་བྱུང་བས་བདག་ལ་ངོ་སྦས་སེ་བྱས་འདུག
།བླ་མའི་བསྐྱེད་རིམ་གསལ་པོ་ཞིག་བསྒོམས། དྲག་སྔགས་ཀྱི་མཆིལ་མ་བཏབ་པས་འདིང་བ་དགོས་པའི་བརྡ་བྱེད། དེ་སྤྲད་པས་མགོ་བོ་གཏུམས་ནས་ཅང་མི་ཟེར་བ་འདུག །ཟླ་བོ་དེ་སངས་པས་ང་ངོ་མི་ཤེས་པ་ལགས་སམ།
ཁྱེད་སྒྱིད་པ་མ་སྐྱུར་བསྟན་པ་ལ་གང་ཕན་མཛོད་ཟེར། ཁྱོད་སུ་ཡིན། གང་ནས་ཡོངས། འཕྲིན་ལས་གང་ཡིན། ཡིད་ལ་ཅི་འདོད་བྲིས་པས།

ཧེ་ཧེ་དམ་ཅན་སྟོང་གི་སྡེ་དཔོན་ཨྱོན་པདྨའི་བཀའ་སྒྲུབ་པའི་མ་སང་རྡོ་རྗེ་ལེགས་པ་དྲག་པོ་མགར་བ་ནག་པོ་ལགས། གང་ནས་ཀྱང་འོངས། གང་དུ་འང་འགྲོ། བསྟན་པ་དང་ཨྱོན་བླ་མའི་བཀའ་སྐྱོང་མ་རུང་དགྲ་བོའི་གཤེད་མ་བསྟན་དགྲ་སྒྲོལ་བའི་དམག་དཔོན་ས་འཛིན་ཆོས་ལ་དཀར་བའི་དགྲ་ལྷ།
འཛམ་གླིང་ཆོས་ནོར་གྱི་བང་མཛོད་ཐམས་ཅད་ཀྱི་གཉེར་ཁའོ། །དམ་ལྡན་སྟོང་གི་འཕྲིན་ལས་སྒྲུབ་པའི་ཕོ་ཉ། ཁམས་གསུམ་སྐྱེ་འགྲོའི་སྲོག་ལེན་ཡིན།
ཡིད་ལ་ཨྱོན་གྱི་བཀའ་ལྟར་སྒྲུབ་པའི་བཤེས་གཉེན་ནི་དཀོན། ངེད་བསྟན་སྲུང་རྣམས་ལ་གཏོར་མ་སྟེར་མཁན་ནི་མེད། སེམས་ཅན་རྣམས་ནི་དམྱལ་བའི་རྒྱུ་སྒྲུབ་པ་ཁོ་ན་འདུག་སྙམ་སྙིང་མི་དགའ་ཟེར།
གཏོར་མ་སྟེར་བ་འཕྲིན་ལས་འཆོལ་བ་པོ་འདི་འདྲ་ཡོད་བྱས་པས། དེ་ཚོ་ནི་ངལ་བའི་རྒྱུ་མ་གཏོགས་ཅི་ཡང་མེད། ད་ལྟ་ས་པཎ་གྱི་རྣམ་འཕྲུལ་ངོར་པ་དཀོན་མཆོག་ལྷུན་གྲུབ་རྒྱ་ནག་རི་བོ་རྩེ་ལྔ་ན་སྐྱེས་ཡོད།
ཁོང་གིས་སྦྱིན་པ་ནས་ཕྲན་བུ་བཟའ་བ་ཡོད། ཁའུ་བྲག་རྫོང་སོགས་ཀྱི་གཏོར་གཞི་ནས་བཟའ་རྒྱུ་མི་ཡོང་པ་འདུག་པ་ཨེ་ཡིན་བྱས་པས་དེ་ཚོ་ནས་ཀྱང་མེད་ཟེར། རྗེ་ཚར་ཆེན་དང་མཁྱེན་བརྩེའི་དྲུང་གང་ན་བཞུགས་ཨེ་མཐོང་བྱས་པས།
བླ་མ་ཚར་ཆེན་ནི་མ་མཐོང༌། མཁྱེན་བརྩེ་ནི་ཟངས་མདོག་དཔལ་རི་ན་བཞུགས། བོད་ལ་འབྱོན་འདོད་འདུག་ཀྱང་ཨྱོན་གྱིས་མི་གནང་ཟེར། གཞན་ཡང་དགོན་པ་འདི་སོགས་ཀྱི་རྩིས་སྤྲོད་ཟེར་བའི་པར་པིར་མང་དག་འདུག་མོད།
གང་ལྟར་དེ་ནས་བཟུང་ཁོང་གིས་འཕྲིན་ལས་བསྒྲུབ་པ་དང༌། བདག་གིས་གཏོར་མ་སྟེར་བའི་དམ་བཅས་པ་སོགས་མཐའ་ཡས་པ་ཞིག་བྱུང༌། ཚང་མ་བྲིས་ཀྱང་ངལ་བའི་རྒྱུར་

ཟད་དོ། །དེ་ནས་རེ་དགུ་པ་ལུག་ལོ་ཟླ་བ་བཅུ་གཅིག་པ་ལ་སྔ་དར་གྱི་གཙུག་ལག་ཁང་སྲས་བཅས་རྒྱལ་བས་བརྟེན་པའི་རུ་ལག་རྒྱང་གི་ལྷ་ཁང་ལ་གྲུབ་པ་མཆོག་གི་འཁོར་ལོ་སྒྱུར་བ་ཐང་སྟོང་རྒྱལ་པོའི་དབོན་རྗེ་ངག་དབང་བློ་གསལ་བསྟན་པའི་དྲུང་གིས་ཞིག་གསོས་གནང་ཞིང་གྲུབ་པའི་རྟེན་རྣམས་ལ་རབ་གནས་མངའ་གསོལ་ལ་ཡོང་དགོས་གསུངས་ནས་ཕྱིན།
ཚེས་བཅུའི་མཆོད་པ་དང་བསྟུན་ཆོ་ག་ཡང་བསམ་ཡས་སུ་ཨྱོན་ཉིད་ཀྱིས་མཛད་པ་ལྟར་རྒྱལ་བ་མཆོག་དབྱངས་ལ་གནང༌།
དེ་ཉིད་ཀྱི་སྐྱེ་མཐའ་སྤྲུལ་སྐུ་ཚེ་བརྟན་རྒྱལ་མཚན་གྱི་མོན་ཆུ་སྦུག་གི་མཁའ་འགྲོ་ལཱ་སེ་གར་བྱེད་པ་འདྲ་བའི་གསང་གནས་ནས་སྤྱན་དྲངས་པའི་བདེ་ལེགས་ལྷུན་གྲུབ་ཀྱི་སྟེང་ནས་ཚུལ་བཞིན་དུ་བྱས།
ཞི་ཁྲོ་ཡོངས་རྫོགས་ཀྱི་མངའ་དབུལ་གྲུབ་འཕྲལ་ངེད་རང་རིག་པ་མི་ནོན་པའི་ཟིལ་བུན་ནེ་བྱས་པ་ཞིག་བྱུང་བས་རིག་པ་མནན་པས་ཨྱོན་བླ་མ་མཁྱེན་ནོ་སྙམ་པ་བྱས་པས་རྟེན་གཙོའི་གཙུག་ནས་འོད་ཀྱི་རྣམ་པ་ཁྲ་བུན་ནེ་བ་ཞིག་བྱུང༌།
མེ་ཏོག་རྒྱས་པར་གཏོར། སྤྱི་སྒོས་ཀྱི་བསྟན་པ་རྒྱས་པའི་སྨོན་ལམ་རྒྱ་ཆེར་བཏབ། ངེད་རང་གིས་རབ་སྟོན་རྒྱ་ཆེར་བསྒྲུབས།
དེ་ནས་སླར་རི་ཁྲོད་དུ་ཅི་བདེར་གནས་སྐབས་ནས་ཞལ་ངོ་རྣམས་ལ་དབང་རྗེས་གནང་སྐུ་སྲུངས་ཀྱི་འཁོར་ལོ་སོགས་རྒྱས་པར་བསྒྲུབས། སྤྲེལ་ལོ་བདུན་ཅུ་པ་ཟླ་བ་གཉིས་པ་ལ་མཚོ་སྒོ་ལ་ཁོར་ཙམ་ཕྱིན་མགྱོགས་སྐོར་བྱས་རི་ཁྲོད་དུ་སླེབ།
རྗེ་བཙུན་མཁན་དྲུང་སྐུ་ཁམས་ཤིན་ཏུ་བསྙེལ་བ་ཞིག་འདུག་ཟེར། དེ་ཐོས་ནས་སེམས་ལ་བདེ་བའི་གོ་སྐབས་མ་བྱུང་བ་དང༌། ལྷག་པར་དམ་པ་ཉིད་མི་བཞུགས་པའི་ལྟས་དུ་མ་

འདུག་པ་ནས་ཇི་ལྟར་དྲག་སྙམ་པ་བྱུང༌། གཞན་མ་ནི་བདག་ལྟ་བུ་ལ་གླེང་ས་མེད། ཅུང་ཟད་སྨོས་ཀྱང་ཡིད་ཆེས་ཀྱི་གནས་བྲལ། འོན་ཀྱང་ཕྲན་བུ་ཞིག་འཇིག་རྟེན་གྱི་མེས་པོ་དམ་པ་རྗེ་འདི་ཉིད་སོགས་ལ་མི་ཕྱེད་པའི་དད་པ་ཅན་སྐྱིད་མོ་གཤོངས་པ་དར་ཆེན་པ་ལ།
རྗེ་ཉིད་ཀྱི་ཕྱག་ན་ཅི་ཡོད་ཀྱི་རྒྱུ་དངོས་རྣམས་ཕྱེད་མར་བཏང་བའི་ཆ་གཅིག་ཆོས་སྡེ་ཆེན་པོ་སོགས་ཀུན་ལ་གནང་ན་བླ་མ་རིན་པོ་ཆེ་ཞིང་ཁམས་མི་བརྗེ་བ་བདག་གིས་ཁག་ཐེག
།དེ་ལྟར་མ་གནང་ན་ད་ལོ་མི་བཞུགས་པ་འདུག་གོ་བྱས་པས། རང་ཉིད་རྒྱལ་བའི་བསྟན་པ་དང༌། བསྟན་འཛིན་གྱི་དམ་པ་ལ་ལྷག་བསམ་དད་པ་ལྟར་ཀུན་ལ་ཡོང་བ་དཀའ་བ་དང༌། རྒྱལ་བའི་བསྟན་པ་དང་ལྷག་པར་སྙན་བརྒྱུད་ཀྱི་བསྟན་པ་དཔལ་ཁའུ་བྲག་རྫོང་པའི་བསྟན་པ་ཉམས་པས་ཀུན་ཀྱང་བླུན།
དེ་ནས་འཇམ་པའི་དབྱངས་ཀྱི་ཉེར་གཅིག་མཆོད་ཀྱི་སྒྲུབ་མཆོད་ལ་དགོན་གསར་དུ་ཕྱིན། སྒྲུབ་མཆོད་ཀྱི་སྟ་གོན་གྲོལ་སྐབས།
སྡེ་པ་ལྷུན་ཆེན་དྲུང་གིས་སྐྱབས་མགོན་དམ་པ་ཞིང་གཞན་དུ་གཤེགས་པའི་གཤིས་ཚུལ་ངན་པའི་ཕྱག་དམ་གསོལ་འདེབས་ཀྱི་རྟེན་གནང་སྲུང་འཁོར་ཆེད་གཏད་དགོས་ཚུལ་གྱི་གཏམ་སླེབ་པ་ན་སྙིང་མི་དགའ།
ཐོས་པ་བས་ཀྱང་བ་སྤུ་ལྡང༌། ཨེ་མ་སྙིགས་དུས་ཀྱི་བསྟན་པ་ཉམས་པས་སེམས་ཅན་གྱི་བདེ་སྐྱིད་མ་ལུས་པར་རྫོགས་འདུག་གོ །དེ་འཕྲལ་སྒྲུབ་མཆོད་པ་རྣམས་ལ་ཐོས་མཆོད་ཀྱི་མང་ཇ་ཅི་ཡོད་སྒྲུབ།
སྡེ་པར་དམ་པ་དེ་ཉིད་མ་བཞུགས་ཕྱིན་གསོལ་འདེབས་ལ་འབུང་བ་མ་གཏོགས་ཐུགས་ངལ་གྱི་རྒྱུར་འགྲོ་བ་སྤུ་ཙམ་མི་གནང་བ་ཞུ། ལར་ཡང་མཆོད་ཡུལ་གོང་མ་ཉིད་མ་བཞུགས་པའི་རྗེས་ལ་སྦྱིན་བདག་གཙོ་བོ་ལ་ངན་

པ་ཞིག་ཡོང་བཞིན་འདུག་པས་ཐུགས་རྟོག་ཞིབ་ལོན་ཞུ། འདིར་ཡང་སྲུང་འཁོར་རྒྱུན་དང་ཁྱད་པར་ཅི་འགྲུབ་བྱེད་པ་ཡོང་ཕུལ། དེ་གྲུབ་ནས་རི་ཁྲོད་དུ་ཅི་བདེར་བསྡད། ཟླ་བ་དྲུག་པའི་ནང་དུ་གདོང་དགའ་བས་ཁོག་ཞུགས་ཀྱི་རྣམ་པས་རྗེ་བླ་མ་ཀུན་དགའི་དྲུང་དུ་ཨ་གྷོ་ར་ནག་པོས་ཉི་བར་བརྟེན་པའི་གནས་སྒྲོན་མོ་ལུང་གི་རི་ཁྲོད་དུ་ཁོར་ཙམ་ཕྱིན།
ཆོས་ལུང་བཅོམས་པའི་ནུས་པ་སྔོན་དུ་གྱུར་པ་ནས། ཁྱོད་ཀྱིས་བཤགས་པ་ལེན་དགོས་ཆོས་སྡེར་མང་ཇ་འགྱེད་སོགས་བསྒྲུབས་ཆོག་པ་དགོས་གསུངས་ནས་བླ་མའི་བཀའ་སྩལ་བྱུང་བ་ན།
སྲུང་མ་རྣམས་ལ་གཏོར་བསྔོ་སོགས་ཀྱི་མཇུག་ཏུ་བསྟན་པ་དང་རྣལ་འབྱོར་ལ་སྡང་བ་རྣམས་ལ་འཕྲིན་བཅོལ་ཡོད་པ་ཙམ་ལས་དངོས་བརྒྱུད་གང་ནས་ཀྱང་གནོད་སེམས་ཀྱི་འཁྲི་བ་ཅི་ཡང་མེད་པས་མི་ནུས་ཚིག་སྦྱངས་ཞུས་པས་ཆོག་པ་དགོས་ཞུས།
དམྱལ་བར་འགྲོ་བ་གནོང་གིས་འགྲོ་ཟེར་བ་རང་བདེན་པ་འདྲ།
གང་ལྟར་དམ་པའི་དྲུང་དུ་དམ་བཅའ་གཉན་པོ་འདྲ་ཡོད་པ་ཁོ་རང་ཚོས་རིམ་པས་བཤིག །ལར་ཡང་མཐུ་བུ་ལོན་བཞིན་དུ་གཤེར་བ་ཞིག་འདུག་པས། ཞིང་གི་གནས་ཚང་བས་སྦྱོར་གྲོལ་ཞིག་དགོས་རྒྱུར་གདའོ། །དེ་ནས་ཞལ་ངོ་རྣམས་ས་ལུད་ཀྱི་ཆུ་ཚན་འཁོར།
།རྒྱལ་བུ་སྙན་ཕྲན་བུ་བསྙེལ་བས་རྩེར་ཕྱིན་འཕྲལ་དྭངས། དེ་ནས་དཔོན་སའི་དྲུང་ཚོ་ཡང་སྐུ་བདེ་རྒྱུ་རང་མེད་པ་ཞིག་བྱུང་བས་སྲུང་མ་རྣམས་ལ་བསྐང་བཤགས་བརྒྱ་ཚར་སོགས་སྐུ་རིམ་ལ་བསྡད།
གནམ་གང་ལ་དྲུག་ཅུ་པའི་བཟློག་པ་ཞིག་བྱས། དེ་སྐབས་སྡེ་པ་ཆོས་ལྷུན་དྲུང་སྐུ་ཁམས་ཤིན་ཏུ་མ་བདེ་བ་ཞིག་འདུག་པར་ཤོག་ཕེབས་

བཟློག་པ་འདི་དང་ཡང་ཐུག་སྒོར་མ་ནས་རྟགས་དགའ་མོ་རང་མི་འདུག་ཀྱང་ཁོར་པ་ཕྱིར། སྔོན་འགྲོ་རྗེས་འཐེན་གྱི་རྣམ་པས་རྟེན་འབྲེལ་མ་འགྲིག་སོང་བ་དང༌། གོང་དུ་ཞུས་པ་ལྟར་དམ་པ་ཉིད་མི་བཞུགས་པའི་རྒྱུ་མཚན་གྱིས་མི་དབང་དེ་ཡང་མ་བཞུགས་པ་ཞིག་བྱུང༌།
དེ་ལ་བརྟེན་རྩེར་བཅར་སྡོད་བྱས་བདེ་གཤེགས་དེ་ཉིད་ཀྱི་གསོལ་འདེབས་ཀྱི་ཚོགས་དབུ་ལ་ཕྱིན། བསྔོ་བ་ཅི་ཤེས་དང་སྨོན་ལམ་རྒྱ་ཆེན་པོ་གདབ།
ངོས་ཀྱི་དཔོན་གཡོག་གི་ནཱ་རོ་མཁའ་སྤྱོད་ཀྱི་ཚེས་བཅུའི་མཆོད་པ་སིནྡྷུ་རའི་སྒྲུབ་ཅིང་མཆོད་པ་བརྒྱ་ཚར་ཙམ་དང་བཅས་ཅི་ནུས་སུ་བསྒྲུབས། དེ་ནས་རི་ཁྲོད་དུ་སྙིང་པོ་ཡོད་པའི་བྱ་བ་ཅི་ཡང་མི་འདུག་འཆི་བ་ལ་ཕན་ངེས་ཆོས་མི་མཚེར་བ་ཞིག་བྱེད་སྙམ་རྩེ་གཅིག་ཏུ་དགེ་སྦྱོར་ལ་བརྩོན་པ་བྱས།
སླར་རྩེར་གསོལ་ཇ་ཞུ་བ་དང་འདུལ་བ་ཕྲན་བུས་བརྒྱན་ནས་དབུ་ལོ་རྣམས་བཀྲུས། དེ་ནས་རི་ཁྲོད་དུ་རྗེ་ངག་དབང་བློ་གསལ་བསྟན་པ།
ངག་གི་དབང་ཕྱུག་དགའ་བའི་བཤེས་གཉེན། གོང་པོ་རབ་འབྱམས་པ་ཟུང་དང་བཅས་པ་ལ་སྤྱན་རས་གཟིགས། གུར་ཞལ་སོགས་ཆོས་འདོད་རེ་བ་སོ་སོར་བསྐང༌། དེ་གྲོལ་རྒྱལ་པོའི་གླ་ཚལ་ཁྲོད་དུ་སྐྱོ་བསང་ལ་ཞག་ཁ་ཡར་བསྡད།
རྗེ་བཙུན་བླ་མའི་གདན་ལ་དཔལ་ལྡན་གྲང་མོ་ཆེའི་དགོན་པ་བྱེད་དགོས་གསུང༌། ཞལ་ངོ་དང་གྲ་བགྲེས་རྣམས་ཀྱིས་ལན་ཅིག་མ་ཡིན་པར་ཕེབས་ཀྱང༌། ཆོས་འདོད་ཀྱི་སྐྱེས་བུ་དམ་པ་ཡོད་ན་ནི་སྔར་བསྟན་པ་བསམས་བློ་ནུས་ཀྱིས་གང་ཡོད་བྱེད།
གཞན་མ་གདན་ས་བྱས་པ་ལ་དགོས་པ་ཅི་ཡང་མེད། ལྷག་པར་སྡེ་པ་རང་ཡང་མཛད་དཀའ་ཆེར་འགྲོ་བ་མིན་པ་མེད། ངེད་རང་མཆོད་ཡོན་ད་ལྟའི་འདི་གས་ཐུས་

ཆེད་དུ་ཡང་རྗེ་བཙུན་ཚར་པ་རྗེའི་ཆོས་ཀྱི་ཁྲི་ལ་བདག་ལྟ་བུའི་བླུན་པོའི་རྐང་པ་བཞག་པས་མི་ཡོང་བས་དགོངས་པ་གནང་དགོས་རྩེ་གཅིག་ཏུ་ཞུས། ན་སོ་རྒས་པ་དང་དགོན་པ་ལ་ལུགས་གཉིས་ནས་ཕན་པ་མེད་ནན་ཆགས་བྱས་ཀྱང་མ་བཟློག་བར་ཁས་བླངས།
ཕ་བླ་མའི་བསྟན་པ་ཉམས་པའི་རྟགས་སུ་ང་ལྟ་བུས་བླ་མའི་གདན་ས་བྱེད་དགོས་པ་བསམས་སེམས་སྐྱོ་བའི་ཚད་ཐུབ་པ་བྱུང༌། འོན་ཀྱང་སྔོན་གྱི་ལུང་བསྟན་དྲན་པས་སེམས་ཐང་ཆད་བ་ཅུང་ཟད་གསོས།
དེ་ནས་ཆུ་ཚན་ལ་ཕྱིན། ཚུར་ལམ་དགོན་གསར་དུ་ཞག་ཁ་རེ་བསྡད། ཟླ་བ་བཅུ་པའི་ཚེས་ལྔ་ལ་རྒྱལ་དང་ཕུར་བུ་འཛོམ་པའི་དུས་སྦྱོར་ལ། གསང་སྔགས་ཟབ་མོའི་ཆོས་གྲ་རྒྱུན་མི་འཆད་སྒྲོག་པའི་གནས་མཆོག་བཤེས་གཉེན་བྱེ་བ་ཆོས་བཞིན་སྤྱོད་བཞིན་པའི་ཡང་དབེན་དཔལ་གྲང་མོ་ཆེ་ལ་ཆས་ནས་ཡོངས།
གྲོག་ཡོད་དུ་སྡེ་པ་ཁུ་དབོན་དཔོན་གཡོག་དུ་མ་ཕེབས་བསུ་བཟབས་མར་བཅས་ནས་བྱོན། བཀྲ་ཤིས་ཁ་བཏགས་ཀྱི་རྟེན་གནང་གི་ཕྱི་ནང་ལེགས་ཚོགས་བསྒྲིགས་པ་གནང༌།
རིམ་པས་སྐྱིད་མོ་གཤོངས་སུ་སླེབ། ཇ་བཟང་གི་བཏུང་བས་དབང་པོའི་རྒྱུད་ཚིམ་པ་དང་བཀྲས་དར་སོགས་ཀྱི་རྟེན་འབྲེལ་མང་དག་བསྒྲིག་པ་གནང༌།
དར་འཕྱར་དང་སེར་སྦྲེངས་ཀྱི་བསུ་བ་བཟབས་སྤྲོད་དང་བཅས། ཁམས་གསུམ་ཆོས་ཀྱི་རྒྱལ་པོ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོའི་མངོན་པར་མཐོ་བའི་ཆོས་ཀྱི་ཁྲི་ལ་བཀོད། སྡེ་པ་ཆེ་ས་ནས་ཀྱིས་བཀྲ་ཤིས་ཁ་བཏགས་ཀྱིས་ཐོག་དྲངས་པའི་ཕུན་སུམ་ཚོགས་པའི་རྟེན་འབྲེལ་མ་ལུས་པ་རང་འགྲིག་ཏུ་བྱུང༌།
གོང་ནས་བཀོད་ཇ་དང་གནང་སྦྱིན་གྱི་ལེགས་ཚོགས་སྤྱི་ས་ཉིད་ནས་

མང་ཇ་དང༌། དངོས་པོའི་གནང་སྦྱིན་མངའ་འབངས་ཀྱི་ཆོས་སྡེ་སོ་སོ་ལ། རྒྱལ་ཕྲན་སོ་སོ་ནས་མང་ཇ། དངོས་པོའི་ཚོགས་མཐའ་ཡས་པ་ཞིག་དང༌། གཞན་ཡང་གྲོང་དཔོན་སོ་སོ་སོགས་གྲྭ་རིགས་རྣམས་དང་ཆར་གཏོགས་པ་ཐམས་ཅད་ཀྱི་རྟེན་འབྲེལ་གྱི་དཔལ་རྒྱུན་འཆད་མེད་པར་སྤེལ་ནས་མངའ་གསོལ་གྱི་མེ་ཏོག་ཆར་ལྟར་དུ་ཕབ།
ངེད་རང་གིས་མང་ཇ་དང་ལྷ་རྫས་ཀྱི་འགྱེད་བཅས་བཅུ་ཕྲག་རེ་ལ་ཁ་གྲུ་རེ་དང་བཅས་པ་བསྒྲུབས།
རྗེ་བླ་མའི་དྲུང་ཆེན་བཟང་པོའི་དྲུང་གིས་སྙན་བརྒྱུད་ཀྱི་བསྟན་པ་རྒྱས་པའི་ཆེད་ཡིན་གསུང་རྡོ་རྗེ་འཇིགས་བྱེད་ཀྱི་བེ་བུམ་བླ་མའི་ཕྱག་དཔེ་ཡོངས་རྫོགས་གནང་སྦྱིན་མང་པོ་བྱུང༌། སང་སྔ་བར་མཆོད་ཡོན་ཚང་མར་གསོལ་འདེབས་ཕྲན་བུ་བསྒྲུབས།
སྡེ་པ་ནས་དཀར་སྤྲོའི་གནང་སྦྱིན་དང་ངར་ངད་འཛོམ་པའི་རྒྱ་ཇ་བཟང་པོའི་བཏུང་བ་སོགས་དཔལ་འབྱོར་གྱི་རྒྱུན་འཕྲལ་དང་ཡུན་གྱི་དགེ་མཚན་ཕུལ་དུ་ཕྱིན་པ་གནང༌།
དེ་ནས་རིམ་པར་ཕུའི་དགོན་པ་རྗེ་བཙུན་བླ་མའི་ཞབས་ཁྲི་དང་པོ་དགེ་འཕེལ་རི་བོའི་སྤོ་ཉིད་ལ་ཕྱིན། སེར་སྤྲེངས་སོགས་དུ་མ་ལེགས་ཚོགས་ཀྱི་དཔེ་མཐར་ཐུག་པ་བྱུང༌། མི་མངས་སྐྱ་སེར་ཀུན་ལ་ཚེ་རྟའི་དབང་རྗེས་གནང་རྒྱས་པར་བྱས་སྐབས་ཕ་བླ་མ་ཚར་པ་ཆོས་རྗེའི་ཚེ་དབང་འདྲ་མོ་བྱུང་ཟེར་མི་ཁ་ཡར་བྱུང༌།
དེ་ནས་མགྱོགས་སྐོར་བྱས། དོན་གཅིག་པ་བྱ་ལོར་རྭ་འཁྲིད། ནཱ་རོ་མཁའ་སྤྱོད།
གུར་ཞལ་ཕྱི་ནང་གི་འཁྲིད་སོགས་མདོར་ན་སྙན་བརྒྱུད་ཀྱི་སྦས་དོན་མ་ལུས་པ་དོན་གྱི་གདུལ་བྱ་མཐའ་ཡས་པའི་རེ་བ་སོ་སོར་བསྐང༌། ཆོས་སྡེ་ཉིད་ཀྱི་སྒྲུབ་མཆོད་སོགས་ཀུན་ལ་ཤར་སྦྱངས་བྱས་དུས་སྟེང་གཏོང་དགོས་རྣམས་ཀྱང་གོང་འཕེལ་ཁོ་ན་

བྱས། མཁའ་འགྲོ་ཆོས་སྐྱོང་རྣམས་སྤྲིན་བཞིན་དུ་འདུ་བའི་གནས་རུ་མཚོན་གྱི་རྟེན་རྣམས་ཅུང་ཟད་རྙིངས་པའི་སྐྱོན་འདུག་པ་རྣམས་ལ་ཇི་ལྟར་འོས་པའི་རྟེན་རྣམས་རྒྱ་ཆེར་གསར་དུ་སྤོས་ནས་གཙུགས་པས་ཆོས་སྲུང་དམ་ཅན་ཚོགས་ཀྱང་མཉེས་པའི་དགེ་མཚན་དུ་མ་སྣང༌།
རྗེ་བཙུན་འཇམ་པའི་དབྱངས་ཀྱི་དུས་མཆོད་ལ་ཕ་རྒྱུད་ཀུན་གྱི་ཡང་སྙིང་རྡོ་རྗེ་འཇིགས་བྱེད་ཀྱི་སྒྲུབ་མཆོད་ཀྱི་རྒྱུན་བཙུགས་པའི་ཆ་རྐྱེན་དུ་རྒྱུ་དངོས་གང་ཡོད་དེ་སྟེང་དུ་སྤུངས་ནས་མཆོད་པའི་རྒྱུན་མི་ནུབ་པར་བཙུགས།
དེ་ནས་དོན་གཉིས་པ་ཁྱི་ལོ་དགེ་སྦྱོར་གང་འཕེལ་སྐབས་གཞན་ཕན་གྱི་བན་ལིང་ཁོ་ནའི་དུས་ཟླ་བ་དང་པོ་ལ་རྡོ་རྗེ་འཇིགས་བྱེད་ཀྱི་རྭ་འཁྲིད་ཉིད་རྒྱས་པར་འཆད་སྐབས།
གདམས་པ་འདིའི་སྤྱོད་ཡུལ་དུ་མ་གྱུར་པའི་གང་ཟག་སྐལ་དམན་ཁ་རེ་འདུག་པ་ལ། ལམ་འདིའི་བདག་པོ་སྙིང་ཉེ་ལ་བཀའ་ཉན་པ་ཆོས་ཀྱི་རྒྱལ་པོ་དེ་ཉིད་ཅུང་ཟད་ཁྲོས་པའི་ཉམས་ཀྱིས།
རང་ཉིད་ལ་བཟློག་པའི་རྣམ་པས་ཁམས་ཤིན་ཏུ་ཉོག་པ་ཁ་བདར་བའི་སྐྱོན་གྱིས་མགྲིན་པ་ཡང་འགགས་པའི་ཚུལ་གྱིས་གོ་སྐབས་དོག་པ་ཙམ་བྱུང་བས་གྲོལ་བ་རིགས་འདྲ་ཞེས་པའི་ཉེ་གཏམ་བྱེད་མི་མང་པོ་བྱུང༌།
དེ་འདྲ་མ་ཟེར་ཆོས་སྲུང་འདི་མ་མཉེས་པའི་རྟགས་སུ་འདུག །ལར་ཆོས་བྱེད་མཁན་ཡིན་པ་ལ་ཤི་ན་ཡང་ལེགས་པ་ཡིན། མི་ཚེ་ཆོས་ལ་བསྐྱལ་བའི་དོན་དེ་ག་ཡིན་མོད་བྱས། འཚོ་བྱེད་ཉིད་ཀྱིས་ཕུལ་དུ་མ་ཕྱིན་པའི་འབྲས་བུ་ནད་ངོ་དེ་ཡང་ཆེར་མི་ཟིན་པ་ཞིག་འདུག་པ་དང༌།
ལྷག་པར་ཆོས་སྲུང་དེ་དང་ལྷ་མོ་ཉིད་ཀྱིས་རྨི་ལམ་དུ་ཁྱེད་རང་འོ་བརྒྱལ་མགྱོགས་པར་བློ་ལ་ཡོད་པའི་འཚོ་

བྱེད་འབོད་པ་ཞུ། ངེད་ཀྱིས་འཕྲིན་ལས་ཅི་ནུས་སྒྲུབ་ཞེས་པའི་ཟ་ཟི་ལ་གཉིད་ཀྱི་རྣམ་པ་དྭངས། ངེད་རང་གི་བློ་གཏད་བཅོལ་བའི་སྨན་པ་དེ་ཉིད་འཕྲལ་དུ་སྤྱན་དྲངས་པའི་ནུས་པ་དང༌། མཁའ་འགྲོ་ཆོས་སྲུང་གི་བྱིན་རླབས་ཀྱིས་ད་བར་གནས་པ་ལགས།
དེ་དུས་ཀྱང་འགྲོ་དགོས་པའི་ལྟས་ལོག་པ་བྱུང་ཡང་བགེགས་དེ་ཉིད་དགྱེས་པའི་འབྱོར་པ་ཐམས་ཅད་མེད་པར་བྱས་པས་དོན་ཐམས་ཅད་དེ་གས་ཚིམ་སོང༌། ཆོས་དེ་ཡང་གེགས་མེད་དུ་གྲོལ་ཆོས་སྲུང་རྣམས་ལ་བསྐང་བཤགས་ཀྱི་བཏང་རག་བརྒྱ་ཚར་གྱིས་མཉེས་པར་བྱས།
དེ་ནས་སྒྲུབ་ཐབས་བརྒྱ་རྩ་སྒྲོལ་མ་ཉེར་གཅིག་སོགས་ཀྱི་རྗེས་གནང་གིས་དོན་གཉེར་ཐམས་ཅད་སོ་སོར་ཚིམ་པར་ཕུལ།
ཟླ་བ་བཅུ་གཅིག་པའི་ཚེས་བརྒྱད་ལ་ཆོས་ཀྱི་རྒྱལ་པོ་སྐུ་མཆེད་ཀྱིས་མཐུན་རྐྱེན་ཕུལ་དུ་ཕྱིན་པའི་མཐུན་སྦྱོར་གནང༌། ལྷག་པར་ཨྱོན་བླ་མའི་བསྟན་པ་ལ་འཇམ་དཔལ་ཉིད་ཆེད་དུ་མིའི་གཟུགས་འཛིན་པ་ཁྲི་སྲོང་ལྡེའུ་བཙན་གྱི་བརྟུལ་ཞུགས་འཛིན་པ་དགྲ་འདུལ་དྲུང་གིས་སྒྲུབ་པ་ཆེན་པོ་བཀའ་བརྒྱད་ཀྱི་རྩ་སྒྲུབ་སོགས་རྙིང་མའི་བསྟན་པ་གསལ་བར་བྱེད་དགོས་ཞེས་ཆེད་དུ་བསྐུལ་ནས་སྒྲུབ་པ་ཆེན་པོའི་སྟེང་ནས་སྨན་སྒྲུབ་རིལ་བུ་སིལ་མ་དང་གོང་བུ་སོགས་ཡོང་གིན་འདུག་ཀྱང༌།
གོང་བུའི་སྒྲུབ་པ་ཟླ་བ་ལྷག་ཙམ་བདེ་གཤེགས་བདུན་བརྒྱ་ཉི་ཤུའི་བསྙེན་པ་དང་ལྷན་དུ་བསྒྲུབས་པས། ཞག་བཅུ་གཉིས་ཙམ་སོང་བ་ན་དྲི་བཟང་གིས་སྒྲུབ་ཁང་ཀུན་གང་བ་དང༌།
དམ་རྫས་ཀྱི་སྨན་རག་གཏོར་གསུམ་རྣམས་ཀྱང་དྲི་རོ་ཕུན་སུམ་ཚོགས་པ་དང་མར་མེའི་རྒྱུན་གཅིག་གིས་ཉིན་མཚན་ལྔ་ཙམ་ཐུབ་པ་དང༌། གཞན་ཡང་ཞག་ཉི་ཤུ་སོང་བའི་ཉི་མ་སྔ་ཕྱེད་ཙམ་ལ་གཉིད་

ཀྱི་རྣམ་པ་ཡོད་ཙམ་གྱི་རྨི་ལམ་ན་ནམ་མཁའི་ཁྱོན་ཐམས་ཅད་ལ་ལི་ཁྲིའི་མདོག་ལྟར་བྱས་པའི་དབུས་ན་བུམ་པ་གསེར་བཙོ་མ་ལྟར་གསལ་ཞིང་དྭངས་པ་ཆེན་པོ་ཞིག་འདུག །དེའི་དབུས་ན་པདྨ་སྣ་ཚོགས་ཀྱི་འདབ་མ་བརྒྱད་ཀྱི་འདབ་མ་རེ་རེ་ན་གུ་རུ་པདྨའི་སྐུའི་དབྱིབས་ཐམས་ཅད་པདྨ་རྒྱལ་པོའི་ཚུལ་ཇི་ལྟར་བྱས་པ་འོད་སྣ་ཚོགས་ལྟ་བར་མི་བཟོད་པ་ཞིག་འདུག་པ་དང་གཉིད་སད།
ཨེ་མ་ཨྱོན་བླ་མའི་ཐུགས་རྗེས་ནམ་ཡང་བསླུ་བ་མི་འདུག་སྙམ་ཉི་མ་ཤར་བ་ལྟར་གྱི་དང་བ་ཤར།
རིལ་བུ་རྣམས་ཀྱི་འཕེལ་རྒྱས་ཅུང་ཟད་དང་ཡིད་བཞིན་ནོར་བུ་ལྟར་རྫི་ལ་གང་ནས་ལྟས་ཀྱང་ཡིད་ཀྱི་རེ་བ་ཁེངས་པ་ཞིག་བྱུང༌། དེ་ནས་རྒྱལ་པོའི་གདུང་བརྒྱུད་རྣམས་དང༌།
བཀའ་འབངས་ཀྱི་དོན་གཉེར་མང་པོ་དང་སྙིགས་དུས་ཀྱི་སྔགས་པའི་གཟུགས་བརྙན་དུ་མ་དང་བཅས་པའི་ཚོགས་ལ་རྩ་བའི་དབང་ཉིད་རྒྱས་པར་དབང་ཚར་ཁ་ཡར་བྱས་པས་རྒྱལ་པོའི་དགོངས་བཞེད་ལྟར་ཨྱོན་བླ་མའི་བསྟན་པ་ཆེས་ཆེར་རྒྱས་པར་བྱས།
དེ་ནས་ལྷ་ལྕམ་པདྨ་གསལ་གྱི་སྐྱེས་མཐའ་པདྨ་བྷོ་ཊས་བུམ་ཐང་སྐུ་རྗེས་བྲག་ནས་སྤྱན་དྲངས་པའི་བླ་མ་དྲག་པོའི་གཏོར་བཟློག་བྱེད་དགོས་ཕེབས།
དམིགས་ཡུལ་དེ་ཡང་ཚུལ་ལྟོས་རུ་ཐག་འཛིན་པ་ལ་ཆེད་དུ་བདོས་པའི་སྟོད་འབྲོག་རྣམས་ལ་གཏད། བསྐུལ་བཙུགས་གཏོར་མ་ཅུང་ཟད་ཕྱིར་བསྒྱུར་བས་གཏོར་སྣོད་ནས་རྒྱངས་ཙམ་ཐོན་དགྲ་ཕྱོགས་ལ་རིངས་པར་ཆས་པ་ཀུན་གྱིས་མཐོང་བ་དང༌།
འཕེན་པའི་སྐབས་སུ་སླེབས་པ་ན་རླུང་གི་རྒྱུ་ཕྱོགས་འཕྲལ་དུ་འགྱུར་བ་དང༌། ཟོར་རྣམས་ལག་ནས་འཕེན་འགྲོ་བ་ཙམ་དང༌། གནམ་ལྕགས་ཀྱི་འཕང་གཏོར་དེ་ཡང་ཚེག་སྒྲ་དང་བཅས་ནས་

སོང་བས་རྟགས་མངོན་དུ་གྱུར་པ་ཞིག་བྱུང་ངོ༌། དེས་མཚོན་པའི་བཟློག་པ་འདི་ཉིད་སྔ་ཕྱིར་ལན་ཁ་རེ་བྱས་པས། རེས་འགའ་གཏོར་མ་ས་ལ་ཐིམ་པ་དང༌། རེས་འགའ་ཟོར་སྐམ་རློན་ལ་མེ་མེད་པའི་དུ་བ་འཕྱུར་བ་སོགས་བྱུང་མོད།
ཐམས་ཅད་མ་སྤྲོས། གོང་སྨན་སྒྲུབ་སྐབས་ཁམས་ནས་ཆོས་རྒྱལ་མཚན་གྱི་ཇ་གསིགས་སོགས་ཀྱི་སྐྱེལ་མ་དང་མི་འདི་ལ་ཆོས་མང་པོ་གནང་དགོས་ཟེར་བ་སླེབ། མཚམས་འདི་མ་གྲོལ་བར་ཕྲད་མི་ཐུབ་པ་འདུག
།དེ་ནས་གང་ཡོང་བྱེད་བྱས་པས། ཡུས་ཀྱིས་བརྒྱལ་བའི་ད་ལྟ་དགོས་ཇ་ཡང་འབུལ་ཟེར་བ་ལ་ད་ལམ་ཡི་དམ་དང་ཇ་བརྗེ་བོ་མི་ཡོང་བྱས། ཕྱིས་སུ་བློས་མ་ལོང་བ་དང་བཅས་བྱུང་བས་ཆོས་ཕྲན་བུ་མ་གཏོགས་རྟེན་འབྲེལ་མ་འགྲིག་སོང༌།
དེ་ནས་དོན་གསུམ་པ་ཕག་ལོ་མཚམས་མེ་བྱས་པའི་ཁོང་ནས་ཆོས་འདོད་ཕྲན་པ་ལ་ཆོས་སྦྱིན་ཅི་ནུས་དང༌། ཉེར་གཅིག་མཆོད་ཀྱི་སྒྲུབ་མཆོད་དགེ་རྒྱུན་ལ་དམིགས་ནས་ཆོས་སྡེ་འདི་ཉིད་ཀྱི་མདུན་ངོས་སུ་སྤྱི་ཁང་ཆེན་པོ་ཞིག་འདེབས་རྩིས་བྱས།
གོང་ནས་ཀྱང་དགེ་བའི་རྒྱུན་ལ་དགོངས་མཐུན་རྐྱེན་ལེགས་ལམ་ཕུན་སུམ་ཚོགས་པ་གནང༌། དེར་སྡོད་ཀྱི་ཕོ་མོ་རྣམས་ལ་ཁྲལ་རིགས་ཀྱི་རྒྱུན་སྤངས་ནས་སྦྱོར་སྟོད་གནང་ཡོངས་སུ་རྫོགས་པར་མཐར་ཕྱིན།
ཟླ་བ་བཞི་པའི་ནང་དུ་མཚོ་སྒོར་ཁོར་ཙམ་ཕྱིན། ཕར་ལམ་དགེ་འཕེལ་དུ་པདྨ་དབང་ཆེན་གྱི་དབང་ཉིད་རྒྱས་པར་བྱས། རྭ་འཁྲིད་སོགས་ཆོས་ཀྱི་ཐུགས་བཞེད་ཅི་ནུས་སྒྲུབ།
མགྱོགས་སྐོར་བྱས་ཡོངས། ལྷ་རྒོད་གངས་ཀྱི་རྭ་བའི་ནུབ་ཀྱི་ལྕགས་མཚོ་སྔོན་མོའི་འགྲམ་དུ་ཕན་ཚུན་གྱི་མི་དབང་ཞལ་ངོ་རྣམས་ཀྱི་སྐྱེལ་བསུ་འཛོམ་པ་དང་ལུས་སེམས་དུབ་པ་རྣམས་

ཅུང་ཟད་ངལ་གསོས། དེ་ནས་ཕུ་པ་སྐྱ་སེར་རྣམས་ཀྱིས་བསུ་བ་བཟབས་སྤྲོད་དང་བཅས་དགེ་འཕེལ་དུ་བསྡད། ཆུ་ཚན་ལ་ཁོར་བ་ཕྱིན་རིམ་པས་གདན་ས་ཆེན་པོར་སླེབ། ཡར་ཀླུངས་བཀྲ་ཤིས་རྩེ་ནས་རྗེ་བཙུན་བླ་མ་ཚར་པ་རྗེའི་ཞལ་སྔ་ནས་ཀྱི་གསུང་ལས་སྐྱེས་པའི་མཁན་ཆེན་ཡོལ་པ་དེ་ཉིད་ཆོས་དབྱིངས་སུ་གཟིམས་པའི་གནས་ཚུལ་དང༌།
གསེར་གདུང་དྲུང་དུ་མར་མེ་རྒྱུན་སྤར་དང༌། ལྷ་རྫས་ཀྱི་བརྙན་དར་མཆོད་རྫས་ཀྱི་གསུང་སྙན་སོགས་དང༌།
དགེ་འདུན་ཚོགས་པར་ནག་རྩེ་བདེན་ཇའི་མང་ཇ་ཟུང་དང་འགྱེད་ཆས། འདིར་ཡང་བསྔོ་བའི་རྟེན་དཔག་མེད་དང་བཅས་མཁན་ཉིད་ཀྱི་གསུང་ལས་བྱོན་པའི་བཤེས་གཉེན་བཅུ་ཕྲག་ཙམ་དང་བཅས་འབྱོར་བྱུང་བས་གསོལ་འདེབས་བསྔོ་བའི་སྨོན་པ་རྒྱ་ཆེར་བསྒྲུབས།
ཁོང་རྣམས་ལ་དཔལ་ཁའུ་བྲག་རྫོང་བའི་སྙན་བརྒྱུད་ཀྱི་བདུད་རྩི་འདོད་པའི་རེ་བ་མཐར་ཕྱིན་པར་བྱས། དམ་ཚིག་པའི་བུ་ལ་གདམས་པའི་ཡེ་ཤེས་ཀྱི་རྒྱས་བཏབ་སྟེ་བསྟན་པ་ཕྱོགས་མཐར་རྒྱས་པར་བྱས།
ཡར་ཀླུང་ཆོས་སྡེ་ཉིད་ན་དམ་པ་དེས་གནང་བའི་ཆོས་སྐྱོང་རྣམས་ཀྱི་སྐུ་བརྙན་སོགས་ཀྱི་བར་ཆད་བསྲུང་བའི་ཆེད་དུ་བླ་མའི་ཐུགས་དམ་ཡེ་ཤེས་ཀྱི་རྡོ་རྗེ་དགོས་ཟེར་བ་ལྟར་བསྟན་པ་བསམས་ནས་ཐུགས་བཞིན་བསྒྲུབས་ངོས་ལ་ཡང་རྗེ་བླ་མ་དང་དེའི་བསྟན་པ་བསམ་ཡོང་དགོས་གསུངས་ཀྱང༌།
ན་སོ་སྨིན་པ་དང་ས་ཁད་འགྱངས་པ་ལ་བརྟེན་ཕན་ཐོགས་ཡོང་བ་དཀའ།
དེ་བས་བསྟན་པའི་ཉི་མ་ཨྱོན་གཉིས་པའི་དབོན་དྲུང་མཁྱེན་རབ་གདུལ་བྱའི་མཁའ་ལ་བྱིན་རླབས་ཀྱི་འོད་ཟེར་འབུམ་ཕྲག་འགྱེད་པར་ནུས་པའི་སྔགས་འཆང་དབང་ཕྱུག་

རབ་བརྟན་སྤྱན་འདྲེན་པར་འོས་སོ་ཞེས་པ་ཕུལ། དེ་ལྟར་དངས་ལེན་མཛད་སོང་བས་དེ་ཕྱོགས་ཀྱི་རེ་འདོད་ཐམས་ཅད་འགྲུབ་པར་གོ་བས་བློ་བདེ། དེ་ནས་དོན་བཞི་པ་བྱི་ལོ་དགེ་སྦྱོར་དང་ཆོས་འཆད་ཅི་ནུས་སྐབས་ནས་རྩེ་སོགས་ཁེར་མ་བྱས་བསྡད།
རྒྱལ་བའི་བསྟན་པ་དེ་འཛིན་གྱི་སྐྱེས་ཆེན་རྣམས་ལ་ལྷག་བསམ་གྱི་ཐུགས་མདུན་གཞལ་དུ་མེད་པ། གཟུར་གནས་ཀྱི་མཁས་པ་ཐམས་ཅད་དགའ་བ་བསྐྱེད་པར་ནུས་པའི་དཔའ་བོ། རྣམ་དཔྱོད་ཀྱི་མཁྱེན་རབ་ནམ་མཁའི་ཁྱོན་ལྟར་ཡངས་པ།
མཐུ་སྟོབས་ཀྱི་འགྲན་ལ་སྔོན་རབས་ཀྱི་རྒྱལ་བརྒྱུད་བསྐྱངས་པར་མཛད་པའི་ཆོས་སྐྱོང་བའི་རྒྱལ་པོ་ཁྲི་སྲོང་ལྡེའུ་བཙན་གྱི་རྣམ་པར་འཕྲུལ་པ་དགྲ་འདུལ་དྲུང་གིས་ཆེད་དུ་བསྐུལ།
བང་མཛོད་ཐམས་ཅད་ཁ་ཕྱེ་ནས་ཀུན་ཏུ་བཟང་པོའི་མཆོད་སྤྲིན་ལྟར་ཕྱོགས་གཅིག་ཏུ་མཛད། མཁའ་མཉམ་འགྲོ་བའི་དོན་དུ་ཐར་པའི་རྒྱུར་འགྲོ་བའི་བག་ཆགས་ཀྱི་ས་བོན་བཟང་པོ་འདེབས་པའི་སྐྱེ་བ་བདུན་པའི་ཤ་ལ་བརྟེན་པའི་རིལ་བུ་སྒྲུབ་པའི་སྒྲུབ་པ་ཞིག་གནང་དགོས་ཕེབས།
དེ་ལྟར་ཅི་གསུང་དང་ལེན་བྱས། རྟེན་དེའི་སྟེང་དུ་རྫོགས་པའི་སངས་རྒྱས་ཀྱི་འཕེལ་གདུང༌།
ཤཱ་རིའི་བུ་སོགས་ཉན་ཐོས་རྣམས་ཀྱི་གདུང༌། ཨྱོན་བླ་མའི་བྱང་སེམས་ཀུནྡ་དཀར་པོ། །མཁའ་འགྲོ་འབུམ་གྱི་གཙོ་མོ་ཡེ་ཤེས་འཚོ་རྒྱལ་གྱི་པད་རག །ཆོས་རྒྱལ་གསུང་གི་སྐྱེ་བ་ཆོས་དབང་གི་སྐུ་ཤ །སྣ་ནམ་པའི་སྐྱེས་མཐའ་རྒོད་ལྡེམ་པའི་སྐུ་ཤ
།ལྷོ་བྱང་གི་གཏེར་ཁ་སོ་སོའི་ཆོས་སྨན་ཕྱེ་མ། རྒྱ་གར་གྱི་ལོ་པཎ་སོ་སོའི་གདུང་ཤངས་མཚལ་དབུ་ལོ་ན་བཟའ་སོགས་དང༌། རྗེ་བཙུན་ས་སྐྱ་པའི་གདུང་བརྒྱུད་གོང་མ་རྣམས་ཀྱི་གདུང་ཤངས་མཚལ་དབུ་ལོ་ན་བཟའ།
རྗེ་བཙུན་

ས་པཎ་གྱི་འཕེལ་གདུང༌། ཐེག་ཆེན་རིན་པོ་ཆེའི་སྐུ་ཤ །གོང་མ་སོ་སོའི་བདུད་རྩི་རིལ་བུ། རྗེ་བཙུན་ཀུན་དགའ་བཟང་པོའི་དབུ་ལོ་སོགས་དང༌། གྲུབ་ཐོབ་ཆེན་པོའི་དབུ་ལོ་ན་བཟའ། ཚེ་སྒྲུབ་རིལ་བུ་སོགས་མདོར་ན་རྒྱ་བོད་ཀྱི་སྐྱེས་ཆེན་ཚད་མས་གྲུབ་པ་ཐམས་ཅད་ཀྱི་བྱིན་རླབས།
རྩ་བ་དང་བརྒྱུད་པའི་སྐྱེས་བུ་མཚན་ཉིད་ཚང་བ་ཀུན་གྱི་བྱིན་རླབས་ཡིད་ཆེས་རྙེད་པ་རྣམས་ཀྱིས་གཞི་བྱས། དེ་དག་ལ་བརྟེན་པའི་རྒྱུ་རིན་པོ་ཆེ་སྣ་ཚོགས་ཚད།
སྨན་རིན་པོ་ཆེ་ཚོགས་ཚད། འབྲུ་རིན་པོ་ཆེ་ཚོགས་ཚད༌། དེ་སོགས་ཇི་ལྟར་དགོས་པའི་ཡོ་བྱད་སྒྲུབ་ཁོག་གཞུང་ནས་བཤད་པ་ལྟར་མ་ཚང་བ་མེད་པར་བྱས། མཚན་ཉིད་དེ་ལྡན་གྱི་རིལ་བུ་སྒྲིལ་བ་རྣམས་ཀྱང་གཞུང་དང་མཐུན་པར་མི་དབང་ཉིད་ཀྱིས་སྟ་གོན་གནང༌།
དུས་ལ་བབས་པའི་ཚེ་ཟླ་བ་དྲུག་པའི་ཉེར་ལྔ་ལ་ཕུན་སུམ་ཚོགས་པ་ཀུན་ཚང་བའི་གནས་ཀྱི་གཙུག་ལག་ཁང་ཆེན་པོར་འཕགས་པ་ཐུགས་རྗེ་ཆེན་པོའི་ལས་གཞུང་གི་སྟེང་ནས་སྒྲུབ་ཅིང་ཚེས་བཅུའི་མཆོད་པ་རྒྱས་པར་བསྒྲུབས།
གཟུངས་ཐག་འཛིན་པའི་སྒྲུབ་པོ་བཅུ་གཅིག །འཕྲིན་ལས་གྱེར་བའི་སྒྲུབ་པོ་བཅུ་ཕྲག་གསུམ་ཙམ་དང༌།
གཞན་ཡང་གཟུངས་རྒྱུན་མི་འཆད་པར་སྒྲོག་པའི་སྐྱེ་བོ་བརྒྱ་ཕྲག་དང་བཅས་སྒྲུབ་པ་ཞག་གསུམ་སོང་བའི་སྔ་ཐུན་གྱི་ཐོག་མར་བརྒྱུད་པ་རིན་པོ་ཆེ་ལ་རྩེ་གཅིག་ཏུ་གསོལ་བ་ཕུར་བཙུགས་སུ་བཏབ་པས།
པོ་ཏ་ལ་སོགས་སངས་རྒྱས་ཀྱི་ཞིང་ཁམས་རྣམས་ན་བཞུགས་པའི་དཀར་ཕྱོགས་ཀྱི་ལྷ་རྣམས་དགྱེས་པའི་མེ་ཏོག་གི་ཆར་ཉི་མ་སྦྲེལ་ནས་འབབ་པ་དང༌། ཞག་བཞི་སོང་བའི་དགོངས་ཐུན་གྱི་འཛབ་ཀྱི་སྐབས་སུ་ངེད་རང་མཆོད་ཡོན་ཀུན་

དཀྱིལ་འཁོར་ཁང་པ་ལ་སྐོར་བ་བྱེད་པའི་གྲོགས་མཛད་དེ། འཕགས་པའི་དཀྱིལ་འཁོར་གྱི་བཀའ་ཉན་ལྷག་བདུད་ཀྱི་ཕོ་ཉ། ལྷ་ཆེན། ཀླུ་ཆེན། གཟའ་ཆེན། རྒྱལ་ཆེན། ཧ་རི་ཀ །པཎ་ཙི་ཀ་སོགས་ཀྱི་སྲུང་མ་ཐམས་ཅད་དང༌།
གཙུག་ལག་ཁང་གི་གནས་བདག་གཉུག་མར་གནས་པའི་དམ་ཅན་མགར་བ་ནག་པོ། །བདུད་མོ་ཐ་ཆུང་རེ་མ་ཏི་སོགས་དཀར་ཕྱོགས་སྐྱོང་བ་ཐམས་ཅད་ཡོལ་བ་གསུམ་རིམ་གྱིས་ནང་ན་སྐོར་བ་དང་གཟུངས་རྒྱུན་ཆེར་སྒྲོག་པའི་ཉམས་འུར་ལང་ལ་ཁད་པ་བྱུང༌།
ཞག་ལྔ་སོང་བའི་སྔ་ཐུན་གྱི་བར་ལ་གཉིད་ཀྱི་རྣམ་པ་ཐུང་ཙམ་བྱུང་བའི་རྨི་ལམ་ན་རྗེ་བཙུན་སྤྲུལ་སྐུ་ཆེན་པོ་པདྨ་རྒྱལ་པོའི་སྐུ་ཉིད་མྱུག་རྒྱལ་ཁང་དུ་སྐྱེ་བདུན་སྒྲུབ་པའི་སྐབས་ཀྱི་སྐུའི་མདངས་ཇི་ལྟ་བ་དང༌།
གཡས་ན་འཁྲུལ་ཞིག་ཆོས་སྐྱོང་བསོད་ནམས་ཡིན་ཟེར་བའི་སྐུ་གཟི་བརྗིད་ཆེ་བ་ཞིག་དང༌། གཡོན་ན་ཚར་ཆེན་ཡབ་སྲས་དང་བཅས་དགྱེས་པའི་ཞལ་འཛུམ་གྱི་མདངས་ཡལ་བ་བྱས་པ་ཞིག་རྨི།
གཉིད་དྭངས་པ་ན་ཨེ་མ་ཧོ་ང་ཡང་བསོད་ནམས་ཆེ་དེ་ལྟ་བུའི་བསླུ་མེད་ཀྱི་བླ་མ་རྣམས་དང་མཇལ་སྙམ་པ་དང༌། ད་སྙིང་པོ་བདག་དང་བདག་ལ་ལྟོས་པ་ཐམས་ཅད་ཨྱོན་བླ་མའི་དྲུང་དུ་སྐྱེ་ངེས་ཀྱི་སྨོན་པ་ཡིད་ཆེས་ངེས་ཤིག་བཏབ།
དེ་ནས་བཟུང་དྲི་བཟང་གི་ངད་པ་འཐུལ་བཞིན་པ་དང་བཅས་འཕྲིན་ལས་ཀྱི་མཆོད་པ་བརྒྱད་བརྒྱ་ཁ་འཐོར་ཙམ་སོང༌། དེ་ཡང་བསྟན་པ་དང་དེ་འཛིན་གྱི་སྐྱེས་ཆེན་ཐམས་ཅད་ཡུན་དུ་གནས་པ་དང༌།
འཕྲིན་ལས་འགག་མེད་དུ་དར་བ་ལ་དམིགས་ནས་སུམ་བརྒྱ། སྦྱིན་པོ་ཉིད་དང་གདུང་རབས་ཀྱི་མངའ་ཐང་ཐམས་ཅད་གོང་འཕེལ་དུ་རྒྱས་པ་དང༌། རྐྱེན་གྱི་བདུད་རིགས་ཐམས་ཅད་

དཔའ་གཞོམ་པ་ལ་དམིགས་ནས་ཉིས་བརྒྱ་འཐོར་བ། སྒྲུབ་པོ་བདག་སོགས་མཐའ་ཡས་པའི་སེམས་ཅན་ཐམས་ཅད་ཀྱི་སྒྲིབ་གཉིས་བག་ཆགས་ངན་པ་སྦྱངས་ཏེ་འཁོར་བ་རྒྱུན་གཅོད་པ་ལ་དམིགས་ནས་སུམ་བརྒྱ་དང་བཅས་པ་བསྒྲུབས།
དེ་བར་ལ་བཟའ་བ་དང་བཏུང་བའི་བྱེ་བྲག་གནང་བ་པོ་ནི་ནམ་མཁའི་མཛོད་ལ་ལོངས་སྤྱོད་པ་ལྟར་ཉིན་མཚན་ཁོར་ཡུག་ཏུ་བྱུང༌། དེ་སྦྱོར་བ་པོ་ཐམས་ཅད་པོ་ཏ་ལ་སོགས་ཕྱིར་མི་ཟློག་པའི་ཞིང་དུ་སྐྱེ་ངེས་ཀྱི་ངེས་འདྲོངས་བྱུང་བ་ཡིན།
འཕགས་པའི་གཡོན་གྱི་འོག་མའི་པདྨ་ལ་དེ་ཀུན་གནས་པ་འདུག་པས་འཁོར་བའི་སྐྱོན་གྱིས་མ་གོས་པར་གོ །དཀྱིལ་འཁོར་དེ་ཉིད་དུ་རྩ་བའི་དབང་དང༌། དེས་སྨིན་པའི་སྐལ་བ་བཟང་པོའི་རྒྱལ་འབངས་ཇི་སྙེད་ལ་སྒྲུབ་དབང་ཤིན་ཏུ་རྒྱས་པ་རིལ་བུའི་དབང་དང་བཅས་པ་བསྒྲུབས།
རིལ་བུ་ལ་འཕེལ་རྒྱས་སྒྲུབ་གཞུང་གི་ཐོག་མ་བྱུང་བ་དང༌། མཐོང་བས་ཡིད་འཕྲོག་པ་དྲི་བཟང་གིས་གཞུང་སྟོད་དུ་མ་ཁེངས་པ་དང༌།
དེས་མཚོན་པའི་དགེ་མཚན་དཔག་པར་དཀའ་བ་དང༌། འདི་ཉིད་མྱོང་བས་གྲོལ་བའི་རྟགས་མཚན་དུ་མ་དང༌། རིང་བསྲེལ་གྱི་ཚོགས་ཀྱང་མཐོང་བས་གྲོལ་བ་ཡོད་དོ། །དེ་ནས་ཟླ་བ་བཅུ་གཅིག་པའི་ནང་དུ་དབོན་རིན་པོ་ཆེ་ཁོར་པ་ཕེབས་བྱུང་བས་ཐུགས་བཞེད་ཀྱི་དོན་མ་ལུས་པར་བློ་ནུས་ཀྱི་རིག་པ་རྩལ་དང་བཅས་པས་བསྒྲུབས།
འདི་ཚོར་རྟེན་འབྲེལ་བསྒྲིག་པ་ཡིན་པས་སྦྱོང་དཀྱིལ་བཅུ་གཉིས་ཀྱི་གཙོ་བོ་ཀུན་རིག་རྣམ་སྣང་གི་དབང་ཇི་ལྟར་འོས་པའི་གདུལ་བྱ་འདི་རྣམས་ལ་སྩལ་བ་དགོས་ཞུས་པ་ལྟར་བཀའ་དྲིན་བསྐྱངས།
དེ་ནས་ངེད་རང་ཤུལ་དུ་བོར་ཤར་ཕྱོགས་ལ་ཐེགས་སོང་བསམ་པའི་རེ་བ་འདིའི་ཕྱོགས་ནས་

མ་རྫོགས་པ་ཞིག་ཡོད་དོ། །དེ་ནས་དོན་ལྔ་པ་གླང་གི་ལོ་དགེ་སྦྱོར་ཉིན་མཚན་དལ་མེད་བྱེད་སྐབས་བསམ་པའི་བློ་ལ་འཁུ་འཁྲིག་འདི་ལྟར་ཤར། སྔར་ནས་ཆོས་བཤད་པ་ཐམས་ཅད་ཀྱི་བསྟན་པ་ལ་ཕན་ཐོགས་ཡོད་པ་དུམ་པ་ཙམ་ལས་མི་འདུག
།བསྟན་འཛིན་གྱི་སྐྱེས་བུར་ངེས་པ་ཀུན་ཀྱང་དཔོན་པོའི་ངོ་གང་ཟིན་དང་འདུ་འཛི་སུ་ཆེ་གཙོ་བོར་འདོན། དེ་ལ་བརྟེན་སེམས་ཅན་གྱི་བདེ་སྐྱིད་རྣམས་ཀྱང་ཇེ་ལོད་འགྲོ་བར་འདུག
།རི་ལ་གནས་པའི་སྒོམ་ཆེན་པ་རྣམས་ཀྱང་འགའ་ཞིག་ནི་འཚོ་བས་འཕོངས་འགའ་ཞིག་ནི་རི་ཁྲོད་མི་འཛིན་པར་གྲོང་ཡུལ་ཁྱི་ལྟར་བསྐོར། འགའ་ཞིག་ནི་གཡོ་རྒྱུ་དང་ཟོག་གི་འཁོར་ལོ་རྒྱུན་མར་བསྐོར་ནས་སེམས་ཅན་མང་པོ་བསླུ།
ཨེ་མ་བླ་མ་ཡབ་སྲས་རྣམས་ནི་མ་བཞུགས། འདི་འདྲའི་དུས་ངན་ཞིག་སྙམ་ལུས་སེམས་ངལ་ཞིང་སྒྱིད་ལུག་ལ་ཡི་མུག་པ་ཞིག་བྱུང༌། འོན་ཀྱང་སྔོན་གྱི་དམ་པ་རྣམས་ཀྱིས་འགྲོ་བའི་བདེ་སྐྱིད་ལ་དགོངས།
ཡུལ་དང་ཡུལ་གྲུ་ཐམས་ཅད་དུ་གཙུག་ལག་ཁང་མཆོད་པའི་རྟེན་དང་བཅས་པ་བཞེངས་འདུག་ང་རང་ལ་ཡང་ཕ་བླ་མ་རྡོ་རྗེ་འཆང་བློ་གསལ་རྒྱ་མཚོའི་བསྟན་པ་འདི་ལ་དར་རྒྱས་ཤིག་ཀྱང་ཨེ་ཡོང་སྙམ་པ་དང་ཡུལ་ཕྱོགས་འདིས་གཙོ་བྱས་ཡངས་པའི་རྒྱལ་ཁམས་སུ་འགྲོ་བའི་བདེ་སྐྱིད་ལ་ཕན་ལ་རེ་བའི་ལྷག་བསམ་སྐྱེས་ནས།
གཙུག་ལག་ཁང་རྟེན་དང་བཅས་པའི་ཕྱོགས་སུ་ལུས་དང་ལོངས་སྤྱོད་ཐམས་ཅད་སྤུངས་ནས་བཞེངས་པ་ནི་ཟླ་བ་ལྔ་པའི་ཚེས་གཉིས་ལ་རྒྱལ་ཕུར་དང་བསྟུན་རྨང་འདིང་བ་ནས་བཀྲ་ཤིས་མངའ་གསོལ་མན་ཆད་ཟླ་བ་ཕྱེད་ལྔའི་ཁོངས་སུ་ཡོངས་སུ་རྫོགས་པར་གྲུབ་པ་སོགས་རྒྱས་པར་འོག་ཏུ་བཀོད།
དེ་སྐབས་མི་ངན་ཁ་རེ་དང་ཕྲད་པས་ལན་

པ་ཡིན་ནམ། ཞབས་དྲུང་མཁྱེན་བརྩེའི་དྲུང་ཅུང་ཟད་མ་མཉེས་པའི་རྟགས་མང་པོ་བྱུང༌། མ་བབས་རོ་ཟས་འདི་དང་མ་བྲལ་བས་ཡིན་པ་འདུག །གང་ལྟར་ལུས་སྲོག་བདོག་པ་ཐམས་ཅད་དང༌། ཕྱི་ནང་མ་ལུས་པ་བྲན་དུ་ཕུལ་ནས་ཅི་མཛད་ལེགས་ཉེས་ཐམས་ཅད་ཁྱེད་རང་ཤེས་སྙམ་ཐུགས་རྗེ་ལ་རེ་བ་འདི་ཡིན་ནོ།
།ཟླ་བ་བཅུ་གཉིས་པའི་ཚེས་བཅུའི་སྔ་དྲོ་གཉིད་ཀྱི་རྣམ་པ་ཐུངས་པ་བྱུང་བའི་རྨི་ལམ་ན་ཨྱོན་བླ་མ་ད་ལྟ་བྲིས་ཡོད་པ་འདི་ལྟ་བུའི་སྐུའི་ཆ་ལུགས་བྱས་པ་བར་སྣང་འཇའ་ཚོན་གྱི་རྣམ་པ་ཁྲ་ཤིག་གེ་བའི་ཁྲོད་ནས་མི་ཚད་གསུམ་འགྱུར་ཙམ་བྱས་པ་ཞིག་གི་མདུན་ན།
རྗེ་བླ་མ་མཁྱེན་བརྩེ་ཉིད་སྔོན་གྱི་སྐུའི་ཚུལ་ལ་པད་ཞྭ་ཕོད་ཀ་བཞེས་པ་ཞིག་འདུག་པའི་ཞལ་ནས།
མཆོད་པའི་དགེ་ཚོགས་དཔག་མེད་མཆིས་ན་ཡང༌། ཨྱོན་རྗེ་ལ་འདུད་པའི་མཆོད་པ་དེ། །ཇི་སྲིད་མཆོག་ལ་མ་རེག་བར་དག་ཏུ། །གུས་པས་དངས་ལེན་རབ་ཏུ་འབད་པ་གཅེས།
།གསུང་བ་ལྷང་ལྷང་བྱུང་བ་དང་གཉིད་སད། སྔར་ནས་ཀྱང་གྲོགས་ཀྱི་རམ་བུ་འདེགས་པ་ནི་མེད་ཀྱང༌། རང་གིས་ཇི་ལྟར་ནུས་པ་གསོལ་བ་བཏབ་པའི་འབྲས་བུ་འདུག །ད་དུང་གྲོགས་དམ་ཚིག་པ་ཕྲན་བུ་བྱུང་ན་ལུས་ངག་ཡིད་གསུམ་རྩེ་གཅིག་ཏུ་གསོལ་བ་འདེབས་པ་དང༌།
ལྷག་པར་ཚེས་བཅུའི་མཆོད་པ་མ་ཆག་པ་རྒྱས་པར་བྱེད་པའི་ཞེ་བཅད་བྱས། དེ་ནས་སྟག་ལོ་དོན་དྲུག་པ་ལ་རྟེན་བཞེངས་ཀྱི་མཇུག་བསྡུས་ཟླ་བ་བདུན་པའི་དུས་མཆོད་རྒྱས་པར་བྱས་རྗེས་ཟླ་སྐོར་རྩེར་བསྡད།
བསྟན་འཛིན་གྱི་སྐྱེས་བུ་གཉིས་ལ་ལྷ་ཆེན་ནག་པོ་ཞལ་བཞིའི་གསང་འཁྲིད་ལུས་པ་མེད་པར་ཕུལ། དེ་ནས་དགོན་གསར་ཆོས་རྗེ་ངག་གི་དབང་

ཕྱུག་སོགས་ལ་དཔལ་གུར་གྱི་མགོན་པོའི་དབང་རྣམས་ཡོངས་སུ་རྫོགས་པ་ཕུལ་རྗེས་ཅི་བདེར་གནས། དོན་བདུན་པ་ཡོས་བུ་ལ་ལུས་ངག་གི་ཚེ་འདིའི་སྤྱོད་པ་ཐམས་ཅད་རྒྱང་རིངས་སྤངས་ནས་ཅི་ནུས་སུ་བྱང་ཆུབ་སྒྲུབ་པ་ལ་རྩེ་གཅིག་ཏུ་གཞོལ།
དེ་སྐབས་རྣམ་དཔྱོད་ཀྱི་བློ་གྲོས་གཞལ་དུ་མེད་པ་སྟག་ན་ནས་ཆོས་ཀྱི་རྗེ་ཀུན་དགའ་བློ་གྲོས་བཟང་པོ་ལ་གཅིག་བརྒྱུད་དུ་གསུང་ངག་རིན་པོ་ཆེ་ཡོངས་རྫོགས་ཕུལ། མདོར་ན་དམིགས་པ་མེད་པའི་སེམས་ཅན་རྣམས་ཀྱི་དོན་དུ།
བླ་མ་དང་ལྷག་པའི་ལྷ་ཚོགས་ལ་ཁོར་ཡུག་ཏུ་དལ་མེད་གསོལ་བ་འདེབས་པ་ལ་བརྩོན་པ་འདི་ལགས་སོ། །བཞི་པ་སྒོ་གསུམ་གྱི་ལས་དོན་ཡོད་པར་བྱ་བའི་ཕྱིར་རྟག་ཏུ་བསམ་གཏན་གྱི་ཁ་ཏོན་འཆག་མེད་བྱེད་ཚུལ་ལ།
སྐྱབས་བསླུ་མེད་གཅིག་ཆོག་རྒྱལ་པོ་མཁྱེན་བརྩེའི་དབང་ཕྱུག་གི་མཚན་སྤེལ་ཡོད་པ་མཚན་བསྟོད་ཤློ་ཀ་གཉིས་བརྒྱ་རྩེ་ར། རྣམ་ཐར་བསྟོད་ཐུང་ཤློ་ཀ་བཅུ་གཅིག་ཡོད་པ་ཉེར་གཅིག་རེ།
དྲན་པས་སྲིད་ཞིའི་རྒུད་པ་སེལ་བ་བློ་གསལ་རྒྱ་མཚོའི་མཚན་བསྟོད་ཤློ་ཀ་གཅིག་བརྒྱ་རྩ་རེ། ཀྱེ་རྡོ་རྗེའི་བསྐྱེད་རྫོགས་ཐུན་གཉིས་རྩ་སྔགས་བརྒྱ་ཕྲག་ལྔ་རེ་དང༌།
ནཱ་རོ་མཁའ་སྤྱོད་ཀྱི་བསྐྱེད་རྫོགས་ཐུན་གཉིས་ཡི་གེ་སོ་གཉིས་སྟོང་ཕྲག་རེ། རྡོ་རྗེ་འཇིགས་བྱེད་ཀྱི་བསྐྱེད་རྫོགས་ཐུན་གཉིས་རྩ་སྔགས་བརྒྱ་ཕྲག་རེ་དང༌། སྙིང་པོ་ཉེ་སྙིང་སྟོང་ཕྲག་རེ།
རྡོ་རྗེ་ནག་པོ་ཆེན་པོའི་བསྐྱེད་རྫོགས་ཐུན་གཉིས་བོད་པ་སྟོང་ཕྲག་རེ། རྦོད་རྦད་བསད་གསུམ་དྲིལ་བའི་ཤཱ་ས་ན་བརྒྱ་ཕྲག་རེ། བླ་མ་དྲག་པོ་དམར་པོ་དབུ་དགུ་པའི་བསྐྱེད་རྫོགས་ཐུན་གཉིས་དྲག་སྔགས་ཡིག་འབྲུ་ཞེ་བདུན་པ་ཁྲི་ཚོ་གཉིས་རེ།
དྲག་པོ་མཐིང་ཁའི་བསྐྱེད་རྫོགས་ཐུན་གཉིས་

ཡང་སྙིང་འབྲུ་གཅིག་ཁྲི་ཚོ་རེ། འཕགས་པ་ཐུགས་རྗེ་ཆེན་པོའི་བསྐྱེད་རྫོགས་ཐུན་གཉིས་ཡང་སྙིང་འབྲུ་དྲུག་སྟོང་ཕྲག་རེ། ཕྱག་ན་རྡོ་རྗེ་འཁོར་ལོ་ཆེན་པོའི་བསྐྱེད་རྫོགས། དཔལ་མགོན་མ་ནིང་གི་བསྐྱེད་རྫོགས།
ལྷ་ཆེན་ནག་པོ་ཞལ་བཞིའི་བསྐྱེད་རྫོགས། རྗེ་བཙུན་ཡིད་བཞིན་འཁོར་ལོའི་བསྐྱེད་རྫོགས། ཚེ་དཔག་མེད་ཀུན་གྱི་ཡང་སྙིང་ལྕགས་སྡོང་མའི་ཉམས་ལེན་རྟ་མཆོག་རོལ་པ་གསང་སྒྲུབ་ཀྱི་བསྐྱེད་རྫོགས།
ལས་ཀྱི་གཤིན་རྗེ་གཤེད་རང་གི་བྲན་པོ་ཆོས་ཀྱི་རྒྱལ་པོའི་བསྐྱེད་རྫོགས། དེ་རྣམས་ཐུན་རེ་རེ་གསང་སྔགས་རྣམས་ཀྱང་བརྒྱ་ཕྲག་ལ་ཉུང་མཐའ་བྱས་པ་རེ། གཞན་ཡང་ཡི་དམ་ཆོས་སྐྱོང་རྣམས་ཀྱི་དབང་ཐོབ་གསང་སྔགས་བདུན་བདུན་ཟླ་བ་མང་པོ་ཡོད།
ཐོབ་ཚད་ཀྱི་གསང་སྔགས་བཟླས་པ་མ་བྱུང་མོད། དེ་ཀུན་གྱི་ཉམས་ཆགས་གསོ་བ་ལ་དམིགས་ཡི་གེ་བརྒྱ་བ་བརྒྱ་ཕྲག་རེ། ཡི་དམ་ཆོས་སྲུང་དེ་རྣམས་ཀྱི་གཏོར་བསྔོ་རྒྱས་པ་ཚར་རེ་སོགས་ཉོག་ལ་མང་བ་མཐའ་ཡས་བདོག་སྟེ་ཐམས་ཅད་མ་སྤྲོས།
དྲག་པོ་བླ་མ་དང་ལེགས་ཉེས་ཀུན་ལུང་སྟོན་པའི་འདོད་ཁམས་ལྷ་མོ་རེ་མ་ཏི་དང༌། བྲན་པོ་ལས་ཀྱི་གཤིན་རྗེ་རྣམས་ཀྱི་ཐུགས་དམ་བསྐང་བ་དང་བཤགས་པ་རྣམས་དུས་དང་ཁྱད་པར་བ་བརྒྱ་རྩ་རེ་དང་བཅས་པ་སོང་ཞིང༌།
མདོར་ན་ཆོས་ལྡན་གྱི་བྱ་བས་གཡེངས་ན་མ་གཏོགས་སྤྱོད་ལམ་དྲུག་པོའི་གནས་སྐབས་ཅི་བྱེད་དལ་བར་སྐད་ཅིག་ཀྱང་སྡོད་མ་མྱོང༌།
དེ་སྔ་ཡན་ལ་འཆག་མེད་ཁྲི་ཚོ་གཉིས་འདྲེན་པ་རྣམས་དུང་བཞི་ལ་ཉེ་བ་དང༌། ཁྲི་ཚོ་རེ་འདྲེན་པ་རྣམས་དུང་གཉིས་ལ་ཉེ་བ་དང༌། སྟོང་ཕྲག་འདྲེན་པ་རྣམས་བྱེ་བ་གཉིས་རེ་ལྷག་ཐོར་སོང་བ་དང༌།

གཞན་ཡང་སྙིང་པོ་ཉེ་སྙིང་རྩ་སྔགས་དང་འཁོར་གྱི་ལྷ་སོགས་ཀྱི་གསང་སྔགས་ས་ཡ་དང༌། འབུམ་ཚོ་དང༌། ཁྲི་ཚོ་སྟོང་ཚོ་ལ་མཐའ་མ་བྱས་པ་མང་པོ་ཡོད་མོད། ཐམས་ཅད་འདྲི་བར་མ་ལྡང༌། སྒྲུབ་ཅིང་མཆོད་པ་དང༌།
འཇུག་ཅིང་དབང་བླང་བ་དང༌། སྐབས་སུ་ཅི་བབས་ཀྱི་ལས་བཞི་སོ་སོའི་སྦྱིན་སྲེག་རྣམས་སྟོང་ཚོ་དྲུག་ནས་བརྒྱ་ཕྲག་བདུན་ཚུན་ལ་ཉུང་མཐའ་བྱས་པ་སོང་འདུག་ཀྱང༌། སེམས་གཞན་གཡེང་བས་བྱས་པས་འབྲས་བུ་མ་མཆིས་སོ།
།འཁྲུལ་པ་སྤངས་པའི་རྒྱུད་ལྡན་གངས་རི་ལས། །ལེགས་བཤད་སྙན་བརྒྱུད་བདུད་རྩི་རྙོག་བྲལ་བས། །ཉམས་མྱོང་བདེ་བ་ཆེན་པོའི་བཅུད་ཀྱིས་མྱོས། །སྐྱོན་མེད་འབྲས་བུ་ཡེ་ཤེས་མངོན་དུ་གྱུར།
།བསླུ་མེད་འཁྲུལ་ཟད་ཡབ་སྲས་ས་སྐྱ་པའི། །ཞལ་འོད་བསྐྱེད་རྫོགས་དྲོད་ལྡན་སྒོམ་པ་པོ། །ཟོལ་ཟོག་དྲི་མས་དབེན་པའི་ཀུ་སཱ་ལི། །རྣམ་གསུམ་འདྲེན་པས་སྐྱོང་བའི་སྔགས་སྨྱོན་མཁན། །བླུན་པོ་བསོད་ནམས་ཆོས་འཕེལ་ཨེ་མ་ཧོ།
།སངས་རྒྱས་ཀུན་གྱི་རྫུ་འཕྲུལ་གཅིག་བསྡུས་པ། །བོད་ཁམས་མ་རུང་འཕུང་བྱེད་འདུལ་བའི་གཙོ། །པདྨ་ཀ་ར་ཞལ་བཅུད་འཐུང་བ་བོ། །འདྲེ་འཇིགས་རོ་ཉལ་མཁན་པོ་འབྲུ་པ་ང༌།
།གཟུགས་ཅན་མི་རྣམས་ཡ་ག་སྒྲོག་པའི་གནས། །ལྟོས་བཅས་ཚོགས་རྣམས་དོན་ལྡན་ཉམས་དགར་མཛོད། །མཁས་ཀུན་དགའ་བའི་གླུ་དབྱངས་འཚེར་བས་གཟུར་གནས་སྙིང་ལ་བདེ་བ་སྟེར། །བརྩོན་འགྲུས་ལྡན་པའི་རྐང་དྲུག་ཚོགས་རྣམས་ཐེག་རིམ་ལམ་ལ་མྱུར་དུ་འགོད།
།བཟང་འདོད་གྲགས་སྨོན་མེད་ཀྱང་རྒྱང་ན་གནས་པའི་པད་ཚལ་ལོ། །ལྔ་པ་འགྲོ་བ་ལྷ་མིར་བཅས་པའི་ཕྱག་དང་མཆོད་པའི་སྨོན་ལམ་གྱི་

རྟེན་དུ་གྱུར་པའི་སྐུ་གསུང་ཐུགས་ཀྱི་རྟེན་བཞེངས་ཚུལ་ལ་རྣམ་གྲངས་དུ་མར་འདུག་སྟེ་ཉུང་ངུའི་ཚུལ་གྱིས་བརྗོད་ན། བོ་དོང་བྱང་ཆུབ་ཆེན་པོའི་མཆོད་རྟེན་རྨང་འདིང་བ་ནས་རབ་གནས་མ་གྲུབ་བར་གྱི་བཀོད་པ་བྱས་ནས།
སྲོག་ཤིང་རྒྱུད་སྡེ་ནས་ཇི་སྐད་བྱོན་པའི་གཟུངས་ཀྱི་རིམ་པས་མ་ཚང་བ་མེད་པ་ཐེག་རིམ་གྱི་བཞུགས་ཚུལ་དང༌། དྲག་དམར། ཐུགས་སྒྲུབ། བཀའ་བརྒྱད། བདེ་ཀྱེ། འཇིགས་བྱེད། ཚེ་དཔག་མེད།
ནོར་རྒྱུན་མ། རྒྱལ་ཆེན་བཞི་རྣམས་ཀྱི་གཟུངས་འབུམ་ཕྲག་རེ་ལྷག་པ་དང༌། གཞན་ཡང་རྒྱུད་སྡེ་བཞི་དང་འབྲེལ་བའི་ལྷ་ཚོགས་རྣམས་ཀྱི་གཟུངས་དུ་མ་དང་བཅས་པ་དང༌། དྲག་དམར་གྱི་གཟུངས་དང་ཡེ་དྷར་འབའ་ཞིག་བཞུགས་པའི་ཚ་ཚའི་ཚོགས་དུ་མ་དང་བཅས་པས་ཡོངས་སུ་གཏམས་པའི་ཆོས་སྐུའི་མཆོད་རྟེན།
ལོངས་སྤྲུལ་གྱི་སྐུ་བརྙན་དང་བཅས་པའི་གྲངས་ལས་འདས་པ་ཞིག་བཞུགས་ཤིང་མདོར་ན་དིང་སང་གི་ས་རྡོ་གར་བླུགས་ཀྱི་བཞེངས་བློ་ཚོ་དང་ཅུང་མི་འདྲ་བ་ཞིག་ཡོད།
གཟུངས་ཆེན་སྡེ་ལྔའི་པར་སོགས་དུ་མ་ཞིག་བཞེངས་ད་ལྟ་བོ་དོང་དབུ་རྩེ་ན་བཞུགས། གསོལ་འདེབས་ཀྱི་རྟེན་དུ་བླ་ཆེན་རྣམ་གཉིས་ཀྱི་བྲིས་སྐུ་ལ་གསུང་ངག་བརྒྱུད་པ་དང་འཇིགས་བྱེད་བརྒྱུད་པས་བསྐོར་བ་ཆོས་སྐྱོང་སོགས་འདོད་ལྷའི་ཚོགས་དང༌།
འཇམ་དབྱངས་བླ་མའི་སྐུ་རྨི་ལམ་དུ་བྱུང་བ་ལ་འདོད་ལྷ་རྣམས་ཀྱིས་བསྐོར་བ། དེ་ཉིད་ཀྱི་མཚར་སྐུ་ལ་དྲིན་ཆེ་བའི་བླ་མ་འདོད་ལྷ་དང་བཅས་པས་བསྐོར་བའི་བྲིས་སྐུ།
ཐུགས་རྗེ་ཆེན་པོའི་སྐུ་བརྙན་བརྒྱ་རྩ། སྦྲུལ་ལོ་ལྷ་ས་རྫོང་དུ་ཀྱེ་རྡོར། གུར་ལྕམ་དྲལ། བླ་མའི་སྐུ། དུད་སོལ་ལྷ་མོ།
ཞལ་བཞི་ཡོངས་རྫོགས་ཀྱི་སྐུ་བརྙན་དང་བཅས་པ་མུས་ནས་དཔལ་ཆེན་དྲུང་གིས་བཞེང་བ་གནང༌། ཐོག་མར་བདག་ལ་ཅང་མི་གསུང་བར་མཁྱེན་རབ་ཀྱི་སྒོ་ནས་བཞེངས་ཀྱང༌། བྱིངས་རྣམས་ལ་སྐྱ་བྲིས་ཐེངས་

ཙམ་བྱས། ཞལ་ཁྲ་ཡོངས་རྫོགས་དེ་ཉིད་ལ་སྐྱ་བྲིས་བརྩམས་པ་ན་བར་ཆད་ཀྱི་རྣམ་པ་རླུང་ལ་རྟེན་དེ་ལྷ་བྲིས་པ་རྣམས་ལ་ཞུགས་ནས། ཞི་དྲག་གི་ཐབས་ཅི་བྱས་ཀྱང་ཕན་པ་ཞིག་མ་བྱུང་འདུག །མཐར་རི་མོ་བ་ཚོ་སེམས་དྲན་པས་མི་ཟིན་པར་སྤྱོད་པ་སྣ་ཚོགས་བྱེད་པ་ཞིག་འདུག་པས།
བདག་ལ་བྱིན་རླབས་དང་བགེགས་སྐྲོད་དང་ཞལ་གྱི་རྗེས་གནང་ཐུན་མོང་མ་ཡིན་པ་ཞུ་ཟེར། དེ་ལྟར་མི་ནུས་ཐུན་མོང་བ་ཙམ་བྱས་ཆོག་ལར་འདི་ལྟ་བུའི་སྐུ་བརྙན་བཞེངས་པ་ནི་དལ་འབྱོར་གྱི་དཔེར་མཚོན་པར་གདའ།
ད་ལམ་དངས་ཕྱིན་སྐྱོན་མི་མངའ་བྱས། རྗེས་གནང་གི་ཡེ་ཤེས་བབས་པ་ན་རི་མོ་བ་ལ་ཡེ་ཤེས་དངོས་སུ་ཕེབས་ནས་ཚ་བ་ཙམ་ལུས་གཡོ་འགུལ་མེད་པར་གནས་པ་བྱུང༌།
དེ་ནས་གཟུངས་རྟེན་རྣམས་གེགས་མེད་དུ་ཕྱིན། རབ་གནས་ཀྱང་བདག་ཉིད་ཀྱིས་བྱས་ད་ལྟ་ནི་སྦྱིན་པོ་དེའི་ལག་ན་ཡོད་མོད། དེ་འདྲའི་འཚུབ་ལྟ་བུ་ཡིན་ནམ་དེ་ལོ་ལྷ་ས་རྫོང་ནི་ཐང་མར་བཏང་ནས་བར་ཆད་ཀྱི་གཙོ་བོ་དབོན་ཞེས་པ་དགའ་བའི་གླུ་བླངས་སོ།
།དེ་སྐོར་མང་པོ་ཡོད་ཀྱང་མ་སྤྲོས། གཞན་ཡང་འདར་སྟོད་གྲང་མོ་ཆེའི་ཆོས་གྲ་ཞེས། ཆོས་འཁོར་ཡང་རྩེའི་གཙུག་ལག་ཁང་གི་གནས་སུ།
གླང་གི་ལོ་ཟླ་བ་བཞི་པའི་ཚེས་གཉིས་ལ་རྒྱལ་ཕུར་དང་བསྟུན་གཙུག་ལག་ཁང་གི་རྨང་བཏིང༌། ཟླ་བ་བརྒྱད་པའི་མཁའ་འགྲོ་འདུ་བའི་དུས་ཉེར་དགུ་ལ་ཕྱག་ཚད་ལྡན་པའི་བཟོ་བོ་བྱིན་གྱིས་བརླབས་ཏེ་འགོ་བཙུགས།
དེ་ཡང་རྒྱུ་རིན་པོ་ཆེ་གང་ལས་བཞེངས་སྙམ་ན། འཇིམ་པ་ལ་རྩི་ཚོན་གྱིས་བྱུགས་ནས་མཛེས་མཛེས་ལྟ་བུར་བྱས་པས་ས་རྡོའི་གོང་བུ་ལ་རྒྱན་དུ་ཆེ་བར་བྱས་པ་མ་ཡིན། གང་ཞེ་ན་གསེར་གཡུས་

གཙོས་པའི་རིན་པོ་ཆེའི་ཚོགས་མཐའ་ཡས་པ། ག་བུར་གྱིས་གཙོས་པའི་སྨན་ཚོགས་ཚང༌། ཙན་དན་ལ་སོགས་པའི་དྲི་བཟང་དཔག་མེད། ཨ་རུ་ར་ལ་སོགས་པའི་ཤིང་འབྲས་དུུ་མ། སྤང་རྒྱན་ལ་སོགས་པའི་མེ་ཏོག་སྣ་ཚོགས་ནས་གྲོ་ལ་སོགས་པའི་འབྲུ་ཚོགས་གྲངས་མེད།
བསམ་ཡས་ཀྱིས་གཙོས་པའི་མཐའ་འདུལ་ཡང་འདུལ་གྱི་གནས་ན་བཞུགས་པའི་རྟེན་རྣམས་ཀྱི་རྡུལ། སྐྱི་རོང་གི་འཕགས་པས་གཙོས་པའི་འབྱུང་བ་ཁ་གནོན་ལ་བཞུགས་པའི་ཇོ་བོ་རྣམས་ཀྱི་རྟེན་དང་ཤིང་ཀུན་གྱིས་གཙོས་པའི་བལ་ཡུལ་ན་བཞུགས་པའི་གཙུག་ལག་རྣམས་ཀྱི་རྟེན་དང༌།
དཔལ་ལྡན་ས་སྐྱའི་གཙུག་ལག་ཁང་གི་བསེ་འབག་གིས་གཙོས་པའི་རྟེན་གྲངས་དཔག་མེད་རྣམས་དང༌།
ཁའུ་བྲག་རྫོང་སོགས་མེ་འབར་གྱི་གཙུག་ལག་ཁང་བཞིའི་གནས་ན་བཞུགས་པའི་སྲུང་མ་རྣམས་ཀྱི། ཨེ་ཝཾ་ཆོས་ལྡན་ལ་སོགས་པའི་བོད་ཡུལ་གྱི་མདོ་སྔགས་སོ་སོའི་ཆོས་གྲྭའི་གཙུག་ལག་ན་བཞུགས་པའི་རྟེན་དང༌།
མངའ་རིས་རྫོང་དཀར་ལ་སོགས་པའི་རྒྱལ་པོའི་ཕོ་བྲང་ཐམས་ཅད་ན་བཞུགས་པའི་རྟེན་སོགས་དེ་ཐམས་ཅད་ཀྱི་ཞབས་རྡུལ་གཙུག་ལག་དེ་རྣམས་དང༌། གནས་བརྒྱད་ཀྱི་མཆོད་རྟེན་གྱི་ས་སྣ། བཀྲ་ཤིས་པའི་ལུང་པ་མང་པོའི་ས་སྣ་དང་ཆུ་སྣ།
རི་བཀྲ་ལེགས་པ་ཕོ་གསུམ་མོ་གསུམ་གྱི་ས་སྣ་སོགས་དང༌། ཀ་ཤི་ཀའི་རས་སོགས་དང༌། ཁ་དོག་སྣ་ཚོགས་པའི་ལྷ་རྫས་ཀྱི་དར་བཟང་མང་པོ་དང༌། དེ་རྣམས་ཚོགས་གཅིག་ཏུ་བྱས་ཤིང་འཇིམ་པ་ཅུང་ཟད་དང་བཅས་པའི་ཕུང་པོ་ལ་རབ་གནས་མཚན་ཉིད་ཚང་བ་བྱས།
དེ་ཡང་བརྒྱུད་པ་ཐུན་མོང་མ་ཡིན་པ་འདི་པའི་བགྲོས་ལ། ཆོས་སྐྱོང་གི་སྐུ་

བརྙན་བྲིས་འབུར་ཅི་བཞེངས་ཀྱང་ཐོག་མར་གཟུངས་ཀྱི་བྱ་བ་ཡོངས་སུ་རྫོགས་པར་བྱས་ནས། ཐུན་མོང་གི་སྐུ་དང་ཐུན་མོང་མ་ཡིན་པའི་སྐུ་རྣམས་ཡོད་པ་ལས། ཕྱི་མ་འབད་པས་སྒྲུབ་པ་ལ། དེ་ཡང་དྲེགས་པ་ཕོ་རྒྱུད་ཀྱི་ངོ་བོ་གྲི་སྙིང་འཁོར་ལོ།
དྲེགས་པ་མོ་རྒྱུད་ཀྱི་ངོ་བོ་ནལ་བུའི་གྲི་སྙིང་འཁོར་ལོ། གཉིས་མེད་ཀྱི་ངོ་བོ་ཡེ་ཤེས་ཀྱི་རྡོ་རྗེ་གཟུགས་དང་བཅས་པ། ཐེག་པ་ཆེ་ཆུང་གི་བླ་མ་བརྒྱུད་པ་དང༌།
རྒྱུད་སྡེ་ཕྱི་ནང་གི་བླ་མ་བརྒྱུད་པའི་མཚན་རིམ་འདོད་གསོལ་དང་བཅས་པ་བརྒྱ་ཕྲག་གཉིས་རེ་དང༌། རྒྱུད་སྡེ་བཞི་དང་འབྲེལ་བའི་ཡི་དམ་ཆོས་སྐྱོང་ནོར་ལྷ་བསྟན་སྲུང་དང་བཅས་པའི་མཆོག་ཐུན་སྒྲུབ་པའི་ལྷ་རྣམས་ཀྱི་གསང་སྔགས་བརྒྱ་ཕྲག་གསུམ་རེ་དང་བཅས་པ་རུ་ཤིང་སོ་སོ་ལ་ཐེག་རིམ་གྱི་དཀྲི་ཚུལ་སོ་སོར་བྱས་ཏེ་ལྷ་རྫས་དཔག་མེད་ཀྱི་ན་བཟའ་དང་བཅས་པ་བཞུགས་ཡོད་ལ།
དེ་ལྟར་ཆོས་སྐྱོང་གི་སྐུ་བརྙན་དེ་ཡང་བཞེངས་པའི་དུས།
ཕྱི་ནང་གསང་བའི་རྟེན་འབྲེལ་མ་ལུས་པར་ཚང་དགོས་པ་ཡིན་ཏེ། དེ་ལོ་གླང་ལོ་ཟླ་བ་དཔྱིད་ཟླ་ར་བ། ཚེས་ཉེར་དགུ། གཟའ་མིག་དམར་སྐར་མ་མགོ །སྐྱེས་པ་སྟག་ལོ་པ་གྲིར་ཤི་བའི་སྙིང་ཁྲག་སར་མ་ལྷུང་བ།
དེ་ཉིད་ཀྱི་གྲི་རྐང༌། མགོན་པོ་འདི་ཉིད་ལ་བསྙེན་སྒྲུབ་ལས་གསུམ་གྱི་སྒོ་ནས་མཚན་མ་ཐོབ་ངེས་ཀྱི་བླ་མ་དམ་པའི་སྲིན་ལག་གི་ཁྲག་དང༌། ཤངས་མཚལ། སྐྱེས་ཕོ་མོ་ལོ་བཅུ་གཉིས་འགྲོ་བའི་རང་བྱུང་གི་ཁམས་དཀར་དམར་དང་བཅས་པ་འདི་རྣམས་འཛོམ་ན་ངེད་རང་དཔལ་ལྡན་ས་སྐྱ་པའི་སྙན་བརྒྱུད་འཛིན་པ་རྣམས་ཀྱི་བཞེད་པས་ཡེ་ཤེས་པ་དངོས་སུ་ཞུགས་པ་ཡིན་པས།
ཟླ་བ་ཙམ་མ་འགྲིག་མོད།
གཞན་

ཡང་ཚང་མ་རང་འགྲིག་ཏུ་བྱུང་ནས། ཕྱག་ཚད་ལྡན་པའི་བཟོ་བོས་རྡོ་རྗེ་དང་པདྨའི་ལག་པས་དུས་དེ་ཉིད་ལ་འགོ་བཙུགས། དེ་ལ་ཡང་ཕྱི་ནང་གི་ཉེ་རིང་ཀུན་བར་ཆད་ཡོང་ཟེར་མདའ་སྐུར་མང་དག་འདུག་ཀྱང༌། ཁྱེད་དེ་ལྟར་བསམ་པའི་དོན་རྣམས་ལ་ཁ་ཐལ་བས་བཅད་དོ་བྱས།
དོན་ལ་སྔོན་དུ་བླ་མ་ཆོས་སྐྱོང་དང་བཅས་པས་མཚན་མ་བཟང་པོ་བྱུང་བ་དང་ཉེ་བར་གནས་པས་གྲོགས་བགྱིས་ཏེ་རྐང་བླངས། བློས་འཆར་ཚུལ་མི་དབང་རྣམས་ལའང་ཞེ་ནས་ཕུལ།
དགོངས་པར་ཇི་ལྟར་བཞུགས་པའི་ཞལ་བཀོད་ད་ལྟ་གནང་བ་སྐབས་སུ་བབས། ཕྱིས་སུ་དེ་དང་དེ་འདྲ་བྱུང་ན་བཟོད་པར་གསོལ་བྱས། གང་ལྟར་བར་ཆད་མི་འབྱུང་བའི་འཕྲིན་བཅོལ་གྱི་མཆོད་གཏོར་བཟང་པོ་ཕུལ།
ནམ་ཟླ་ཅུང་ཟད་དགུན་ལ་སྦྱར་བ་ནས་རྡུལ་གྱི་ཉེས་པ་ལས་སྐྱོབ་པའི་འཕྲིན་ལས་རླུང་ལྷ་ཤ་གཟུགས་འོད་ཀྱི་རྣམ་པས་མ་གྲུབ་པར་ལ་མཛད་པ་དང༌། གཞན་ཡང་གནས་སྲུང་དཀར་ཕྱོགས་སྐྱོང་བ་རྣམས་དང༌།
རྒྱལ་ཆེན་བཞི་སོགས་ཀྱིས་རྩེ་གཅིག་ཏུ་སྒྲུབ་པའི་གྲོགས་ཀྱི་འཕྲིན་ལས་ཡང་དག་བྱས། དེ་རྣམས་ལ་མཆོད་གཏོར་བཟང་པོ་ཡང་ཡང་དུ་ཕུལ་དུས་དང་རྒྱུན་གྱི་ས་ལམ་བར་ཆད་སྲུང་བའི་གསོལ་བ་དྲག་ཏུ་བཏབ་སྟེ།
དམ་ཚིག་གི་སྐུ་བརྙན་མཁའ་འགྲོ་ལྷ་བརྒྱད། གཉའ་མནན་པའི་ཕྱིར་འབྱུང་པོ་འདུལ་བྱེད། རིགས་བདག་ཅོད་པན་འབྲལ་བ་མེད་པའི་ཕྱིར་ཕྲག་དཔུང་གཡས་གཡོན་དུ་རྗེ་བཙུན་རྡོ་རྗེ་འཆང་རྣམ་པ་གཉིས་ཀྱི་སྐུ་བརྙན།
ཕྱི་ནང་གི་ལས་མགོན་གསུམ་དང་བཅས་པ། བྲམ་ཟེའི་གཟུགས་འཛིན་ཞིང་སྐྱོང་ཆེན་པོ་ཡུམ་བཞིར་བཅས་པའི་སྐུ་བརྙན། དེ་

ཉིད་ཀྱི་གསང་བའི་ལས་མགོན་ཤུ་ཏྲ་ནག་པོའམ་སངས་རྒྱས་ཀྱི་གཅུང་པོར་གྲགས་པ། དཔལ་པདྨ་དབང་ཆེན་ཡང་གསང་ཁྲོས་པའི་ཐུགས་ཀྱི་སྤྲུལ་པ་དབང་གི་སྐྱེས་བུ་བཤན་པ་ཉེར་གཅིག་གི་གཙོ་འཁོར་གསུམ་གྱི་སྐུ་བརྙན།
སྤྱིར་འཛམ་གླིང་བོད་ཡུལ་གྱི་གནས་བདག །ཨྱོན་བླ་མའི་བཤའ་སྒྲུབ། སྒོས་རྗེ་བཙུན་ཚར་པ་རྗེའི་དམ་ཆོས་ཕྱི་ནང་གི་ལྟོས་པ་ཐམས་ཅད་བང་མཛོད་ཀྱི་གཉེར་ཁའོ། །ངེད་རང་ལ་གནས་འདི་ཉིད་རྩིས་སྤྲོད་དང་ཡུལ་བྱེས་ཀུན་ཏུ་ཆོས་དང་ཐུན་མོང་གི་དཔལ་འབྱོར་རྒྱས་པར་སྤེལ་བའི་འཕྲིན་ལས་མཛད་པ་པོ་གནས་ཀྱི་དཀོར་སྲུང་དམ་ཅན་མགར་བ་ནག་པོ་ཉིད་དང༌།
འཛམ་གླིང་ཁ་བ་ཅན་གྱི་ཡུལ་བདག་བསྟན་སྲུང་བསྟན་མ་བཅུ་གཉིས་ཀྱི་བདུད་མོ་བཞིའི་ཐ་ཆུང་ཁྱུང་ལུང་རེ་མ་ཏི་དང་བཅས་པའི་སྲུང་མ་རྣམས་ཀྱི་སྐུ་བརྙན་དང༌།
དེའི་སྟེང་དུ་ཕ་རྒྱུད་ཀུན་གྱི་ཡང་སྙིང་རྡོ་རྗེ་འཇིགས་བྱེད་རྭ་འཁྲིད་མཁའ་འགྲོ་སྙན་བརྒྱུད་ཀྱི་བརྒྱུད་པ་རིན་པོ་ཆེ་ཡོངས་རྫོགས་དང༌།
གདན་ས་ཆེན་པོ་འདི་ཉིད་ཀྱི་མཁན་རབས་ཀྱི་སྐུ་བརྙན་དང་བཅས་པ་བཞུགས་ཡོད་ཅིང༌། དེ་རྣམས་ཀྱི་སྟེང་དུ་གོས་དར་ཞེ་གཅིག་པའི་བླ་བྲེ་ན་བཟའ་སྙན་དར་དབུ་སྙེལ་བཞུགས་གདན་དང༌།
སྟེང་དུ་སྙན་བརྒྱུད་ཞལ་ཤེས་ལས་འོངས་པའི་ཐུན་མོང་མ་ཡིན་པའི་རུ་མཚོན་རྩེ་ལྔ་པ་དང་བཅས་པ་ཚུན་ལེགས་པར་བསྒྲུབས་སོ། །དེ་ཡང་རྟེན་གཙོའི་སྐུ་བརྙན་འདི་བཞུགས་ཚུལ་ཆོས་ཀྱི་དབྱིངས་ལ་འགྱུར་བ་མེད་པའི་ཕྱིར་ཆོས་སྐྱོང་འདི་ཉིད་བྲིས་འབུར་གང་བཞེངས་ཀྱང་གཡོན་དུ་འགྱིང་བ་དང་བཅས་པ་ཡོད་བཞིན་འདུག་པ་ལྟར་བཞེངས་པས།
སངས་རྒྱས་ཀྱི་ཕྱག་ནས་དངོས་བཞུགས་

བོད་དུ་བསེ་འབག་ཏུ་བྱས་པའི་སྐུ་འབག་ཉིད་གཡས་འགྱིང་དུ་ཡོད་པ། ཞལ་གནམ་ས་ལྟ་བུ་གདངས་པ་ཡོད་པ་ལྟར་དུ་རང་གྲུབ་ཏུ་བྱུང་བ་ནི་བཟོ་བོའི་རིག་བྱེད་སོགས་དེར་གནས་པ་ཀུན་གྱིས་མཐོང་བ་དེ་ཡིན། ད་ལྟའི་བར་དུ་ཡང་ཅུང་ཟད་གཡས་ལ་འགྱིང་བ་དང་བཅས་པ་ཡོད་དོ།
།དེ་ལ་ཡང་རབ་གནས་རྒྱས་པར་སྒྲུབ་པའི་སྟོན་མོ་སྡེ་པ་ཆེ་ས་ནས་དགྲ་འདུལ་དྲུང་གིས་བཀའ་དྲིན་བསྐྱངས། རིམ་པས་མཚོན་རྫོགས་ཀྱི་མཐར་སྐུ་གསུམ་གྱི་སྤྱན་འབྱེད་པར་བརྩམས་ཟླ་བ་དགུ་པའི་ཚེས་ལྔ་ལ་རྒྱལ་ཕུར་གྱི་འཕྲོད་དང་བསྟུན།
ཚོགས་ཀྱི་སྟོན་མོ་བཟང་པོ་དང་བཅས་མཚོན་གྱིས་དབྱེ་བར་བརྩམས་པ་ན། རྣམ་སྣང་མཚོའི་ཐུགས་ཀའི་བདེ་བ་ཆེན་པོའི་ཡེ་ཤེས་ཀྱི་སྤྱན་དེ་ཉིད་དངོས་སུ་སེམས་ཅན་གྱི་དོན་དུ་སྐུ་བརྙན་འདི་ཉིད་ཀྱི་སྤྱན་གསུམ་ལ་བཀྲ་ལམ་ཤར་བ་ནས་མཚན་མ་རྫས་ཀྱི་མཚོན་དང་ལྷ་བཟོ་བ་ལ་ལྟོས་པ་མེད་པར་ཀུན་གྱི་མིག་སྔར་འབྱོར་བ་དང་བཅས་པ་ཡོད་ཅིང༌།
དེ་ལྟ་བུའི་སྐུ་བརྙན་སྤྱན་འདྲེན་པར་བརྩམས་ངེད་རང་གི་ཡི་དམ་ལྷའི་བསྐྱེད་རིམ་བརྟན་པོ་སྤོས་ཀྱི་དྲི་བཟང་ཕྱོགས་ཀུན་ཁྱབ་པ་དང་བཅས་གཡབས་པ་ན། གཉུག་མར་གནས་པའི་སྐོར་སྲུང་རྣམས་དང་རྒྱལ་ཆེན་བཞི།
ཕྱོགས་སྐྱོང་བཅུ་སོགས་ཀྱི་རྣམ་འཕྲུལ་འོད་གཟུགས་ཀྱི་རྣམ་པས་སྤྱན་འདྲེན་པའི་གསལ་སྣང་ཆེན་པོ་བྱུང༌། དེ་ལྟར་རྟེན་གྱི་བྱ་བ་ཐམས་ཅད་ཡོངས་སུ་རྫོགས་ནས་གོང་དུ་བརྗོད་པ་ལྟར་གཟུངས་བཞུགས་ཀྱི་སྟེང་དུ་སྐུ་བརྙན་རེ་རེ་ལ་སངས་རྒྱས་ཀྱི་འཕེལ་གདུང་རེ་རེ་དང༌།
གསེར་ཟངས་ལས་གྲུབ་པའི་གནོད་སྦྱིན་འཁོར་ལོ་ཚུལ་བཞིན་བསྒྲུབས་པ་རེ་རེ་དང་བཅས་པ་

བཞུགས་ཡོད་ལ། མཐར་རབ་ཏུ་གནས་པར་སླེབ་པ་ན། གོང་ནས་མི་དབང་རྣམས་ནོར་བུའི་འཕྲེང་བ་ལ་སོགས་པས་བརྒྱན་པ་དང༌། ཟབ་བེར་ལ་སོགས་པའི་རྒྱལ་པོའི་ཆས་ཐམས་ཅད་ཀྱིས་བརྒྱན་ནས་བདག་ཉིད་བསུ་བ་དང་བཅས་ཇི་ལྟར་རབ་ཏུ་གནས་བྱའི་ཁང་པར་སླེབ།
འོག་ཏུ་རབ་གནས་ཁྱད་པར་བ་ཀུན་དང་ཐུན་མོང་མ་ཡིན་པ་ཞག་བདུན་དུ་བྱས་པའི་ཡེ་ཤེས་བསྟིམ་པ། རྗེ་ངག་གི་དབང་ཕྱུག་གིས་མཛད་པ་དང༌། རྒྱུད་དང་རྒྱ་གཞུང་ནས་གསུངས་པ་ལྟར་ལ་ཞལ་ཤེས་ཀྱིས་བརྒྱན་ནས་ཞག་གསུམ་དུ་བྱས་པའི་མངའ་གསོལ་རྒྱས་པར་སྟག་ལོ་ཟླ་བ་དྲུག་པའི་སངས་རྒྱས་ཀྱི་དུས་ཚེས་བཅོ་ལྔ་ལ་གྲུབ་པ་དང༌།
འདི་ཉིད་ཀྱི་འགྲམ་འདིང་བ་ནས་རབ་གནས་ཀྱི་མངའ་གསོལ་ཚུན་ལ་ཟླ་བ་བཞི་དང་ཞག་ཉི་ཤུའི་ཁོངས་སུ་གེགས་མེད་དུ་ཡོངས་སུ་རྫོགས་པར་མཐར་ཕྱིན་ཏེ།
བཀྲ་ཤིས་དང་དགེ་ལེགས་ཀྱི་རོལ་པས་དུས་ཀུན་འཚོ་བ་འདི་ལགས། གཞན་ཡང་ལྷ་ཁང་འདིར་སངས་རྒྱས་བྱང་སེམས་ཀྱི་ལི་མ་དང༌།
ཟངས་སྐུ་ཇི་སྙེད་དང༌། ལག་ན་ཅི་ཡོད་ཀྱི་མཆོད་རྫས་ཐམས་ཅད་དང༌། གོང་ནས་མིའི་དབང་ཕྱུག་རྣམས་ཀྱི་འབྱོར་པའི་དངོས་ཀུན་མ་ལུས་པ་ཞུམ་པ་མེད་པར་ལན་ཅིག་མིན་པར་འབུལ་བ་དང་བཅས་ལྷན་ཅིག་ཏུ་མཆོད་སྤྲིན་རྒྱ་མཚོ་ལྟ་བུར་དམིགས་ནས་ཕུལ་བ་དང༌།
འབངས་ཐམས་ཅད་ཀྱི་ཕྱོགས་ཕྱོགས་ནས་ཇི་ལྟར་ནུས་པས་བཀུར་བས་ནམ་མཁའ་མཛོད་ལ་འགྲན་བདོ་བ་ཙམ་བྱུང༌། རང་ཉིད་ཀྱི་ཚེ་འདིའི་ཕུན་ཚོགས་ཐམས་ཅད་ཀྱང་ཞིང་མཆོག་དམ་པ་དགེ་འདུན་གྱི་སྡེ་དང༌།
བཟོ་བའི་རིག་པ་འཆང་བ་ཉེར་གཉིས་དང་བཅས་པ་ལ་རྣམ་ཐོས་ཀྱི་བུའི་འབྱོར་པ་ལྟར་འཕོངས་པ་མེད་པ་ལྟར་ལན་གཉིས་

སུ་ཕུལ་བ་དང༌། རབ་སྟོན་གྱི་དཔལ་འབྱོར་ནི་ལྷ་འདྲེ་མི་གསུམ་མཐོང་བས་ཚིམ་པ་དང་བདུད་རྩིའི་རྒྱུན་ནི་གངྒཱའི་རླབས་ལྟར་ཆལ་ཆིལ་དུ་ལོངས་སྤྱོད་ཅིང༌། སོ་སོ་ནས་གླུ་དབྱངས་གར་སོགས་ཀྱི་རྫོགས་ལྡན་ལྟར་བྱས་པ་བྱུང༌།
སྲུང་མའི་དབང་པོ་དེ་དག་གི་དྲུང་གི་དམ་རྫས་མཆོད་པ་ཟག་མེད་ཡེ་ཤེས་ཀྱི་བདུད་རྩི་རོ་བརྒྱ་ལྡན་པ་རི་བོ་ལ་འགྲན་པ་ཙམ་བཙུགས་ནས་དུས་དང་རྒྱུན་གྱི་མཆོད་པ་ཇི་སྲིད་གནས་ཀྱི་བར་དུ་ཡོད་པ་དང༌།
དེ་ལྟར་སྐུ་གསུང་ཐུགས་ཕྱི་ནང་གསང་བ་སྟེ་དྲུག་ལྡན་རྟེན་གཞན་ཡང་མི་ལྤགས་ཀྱི་གཡང་གཞི་དང༌། གོས་ནག་གི་འཕན་དང༌། སྟེང་དུ་གསང་བའི་རྔ་ཐུག་སོགས་དཔག་མེད་ཅིག་བཞུགས་ཡོད་དོ།
།རྡོ་རྗེ་འཇིགས་བྱེད་ལ་མེད་དུ་མི་རུང་བའི་སྙན་བརྒྱུད་ཞལ་ཤེས་ཀྱིས་བརྒྱན་ནས་དབང་ཆོག །གཏོར་བཟློག །སྦྱིན་སྲེག་དང་བཅས་པ། སྒྲོལ་དཀར་གྱི་རྒྱུན་གྱི་ཉམས་ལེན། བསྔོ་བའི་ཡི་གེ་ཆུང་ངུ༌།
གསར་རྙིང་གི་བླ་མ་བརྒྱུད་རིམ་ཁ་ཡར་གྱི་མཚན་སྔགས། དེ་མཚུངས་ཡིད་དམ་ཆོས་སྐྱོང་ཁ་ཡར་གྱི་གཟུགས་སྔགས་རྣམས་ཀྱི་པར་དང༌། གཞན་ཡང་ཆུ་ཆེན་པོར་ཟམ་པ་དང༌། ལམ་འདུས་ཆེ་སར་མགྲོན་ཁང་དང༌།
འཇིགས་པའི་གངས་སྲག་ཏུ་འཇིགས་སྐྱོབ་དང༌། ཕུ་ཆུས་ཅུང་ཟད་འཕོང་སའི་ལུང་པར་རྫིང་བུ་འབྲུ་བ་དང༌། ལམ་འཕྲེང་གི་གཡང་ས་འཆོས་པ་སོགས་མདོར་ན་སེམས་ཅན་གྱི་བདེ་སྐྱིད་མི་ཉམས་ཤིང་གོང་འཕེལ་གྱི་ཐབས་ལ་སྐད་ཅིག་ཀྱང་གཡེལ་བ་མེད་པར་བྱས་ཀྱང༌།
དུས་ཀྱིས་མཁྱོགས་བས་ལན་པ་ཡིན་ནམ་ཏིག་ཏིག་མི་གདའ། གང་ལྟར་ལུས་སྲོག་འབྱོར་པ་ཐམས་ཅད་ད་དུང་རྒྱལ་བའི་བསྟན་པ་དང་

འགྲོ་བའི་དོན་དུ་འཕོངས་པ་མེད་པར་བྱེད་པ་འདི་ཡིན་ཞིང༌། རང་ཉིད་ཞི་བ་དོན་གཉེར་གྱི་བློ་ནི་ནམ་མཁའི་པདྨོ་ལྟར་མཚུངས་སོ། །དྲུག་པ་མགོན་མེད་སྲིད་མཚོར་འཁྱམས་པའི་ཉམ་ཐག་གི་འགྲོ་བ་མཐའ་ཡས་པའི་དོན་རྩེ་གཅིག་ཏུ་བྱས་ཚུལ་ལ།
འགྲོ་དྲུག་གཙོ་བོ་མི་ལུས་དང༌། སྐམ་རློན་གྱི་རྟེན་ལ་གནས་པའི་སེམས་ཅན་གྱི་དོན་བྱས་ཚུལ་སོགས་ལས། བོ་དོང་དང་ལྷ་ས་རྫོང་དུ་སྙིང་རྗེའི་གནས་སུ་གྱུར་པའི་སྡེ་ཕན་ཚུན་འཁོན་བཞི་ཐམས་ཅད་ཞི་བའི་ཚུལ་གྱིས་འཇམ་ལ་བླངས་ཏེ་བྱམས་པ་ལ་གནས་པར་བྱས།
སོ་སོ་ནས་བློའི་རེ་བ་ཕུལ་དུ་ཕྱིན་པ་བྱས་བཏང་སྙོམས་ཀྱི་ཡུལ་དུ་གྱུར་པས་འཁྲུག་གཞི་བྲལ་རང་དགར་སྤྱོད་པའི་བདེ་བ་ལ་བཀོད་པ་དང༌།
གཟུགས་ཅན་མི་རྣམས་ཀྱི་འདིར་སྣང་ཕུན་ཚོགས་ཀྱི་བདེ་བ་ལ་འཚེ་བར་རྩོམ་པའི་གཟུགས་མེད་བགེགས་ཀྱི་གནོད་པ་ལས་བསྐྱབས་པའི་འགྲོ་བ་ཕོ་མོ་དྲག་ཞན་བར་པ་ཁྲི་དང་ཉིས་སྟོང་ཙམ།
ཚེ་མཐར་མི་གཏོང་བའི་བར་ཆད་འཆི་བདག་གྲོང་ཁ་ནས་ཕྱུངས་ཏེ་བདེ་བར་མཐར་ཕྱིན་པ་དང༌། གཞན་ཡང་འགྲོ་བ་ཕོ་མོ་ཀླུའི་ནད་ཀྱིས་བཏབ་པ་མང་པོ་ལ་ཕྱག་རྡོར་མེ་དབང་དང་བཅས་པ། ནཱ་ག་རཀྵ། སེང་གེ་སྒྲ་སོགས་ཀྱི་གཉེན་པོའི་རྗེས་གནང༌།
ཀླུ་ཉིད་ནད་ལས་གསོས་པའི་ཐབས་གདོན་གྲོལ་གྱི་ཆོ་ག་རྒྱས་པར་སྒྲུབ་པ་སོགས་ཀྱི་མི་དང་ཀླུ་ཉིད་བདེ་བའི་གོ་སྐབས་ཐོབ་པ་དང༌། ཚེ་འདིའི་འདུ་བྱེད་རྫོགས་ཏེ་ནམ་ཞིག་དུས་མཐར་གཏུགས་པའི་འགྲོ་བ་ཕོ་མོ་གྲངས་མེད་པ་ལ་ཚེ་དབང་རེ་བྱས་པས་དེ་རིང་ཙམ་མི་གནས་པ་ཡང་ལོ་ཟླ་ཞག་སྦྲེལ་ནས་ཚེ་བསྲིངས་ཏེ་ཐུབ་པ་དང༌།
ཆོས་བྱེད་ཀྱི་འགྲོ་བ་ཕོ་མོ་མཐའ་ཡས་པ་རྣམས་ལ་ལམ་དུ་མི་འགྲོ་བའི་བར་ཆད་

ཞུགས་པ་མང་པོ་ལ་གེགས་སེལ་བོགས་འདོན་གྱི་དམིགས་ཐུན་རེའམ། རྡོ་རྗེ་འཆང་ནས་རྩ་བའི་བླ་མ་དམ་པའི་བར་གྱི་མཚན་ནས་བརྗོད་དེ་བགེགས་ལ་བཀའ་བསྒོས་པས་དེ་འཕྲལ་བགེགས་ལས་གྲོལ་ཞིང་གོལ་ས་ལས་བཟློག་སྟེ་མཐར་ཕྱིན།
གཞན་ཡང་བཞི་བརྒྱ་རྩ་བཞིའི་ནད་དང༌། གདོན་ཉིས་སྟོང་དང་བཅས་པའི་སྣེར་བ་ལ་གཉེན་པོ་གང་ལ་གང་འཕྲོད་ཀྱི་དབང་རྗེས་གནང་གཏོར་མ་སྔགས་ཆུ་གསང་ཆུ་བྱིན་རླབས་བསྲུང་བ་སོགས་བྱས་པས་དངོས་དེ་ཀུན་གྱི་བདུད་ལས་གྲོལ་བའི་འཚོ་མཛད་སྨན་པ་རྐྱང་པར་བཞུགས་པ་མང་པོ་བྱུང་མོད།
མདོར་ན་སྐྱེས་ཐོག་འདི་ཉིད་མཐོང་ཐོས་རེག་པ་ཀུན་གྱིས་མཐོང་བས་གྲོལ་བ་འདི་མ་གཏོགས་ཡི་གེར་བཞག་པས་དགོས་པ་མེད།
ད་ཕྱིན་སྙིགས་མའི་དུས་སུ་འཁྲུངས་པའི་གདོན་འདི་རྣམས་ཀྱི་འགྲོ་བའི་ལུས་ལ་ཇི་ལྟར་བྱས་པ་ཡོང་ངམ་སྙམ་པའི་ཞེ་མཚེར་ཙམ་གདའ། གཞན་ཡང་འགྲོ་དྲུག་གང་གིས་ལུས་རྟེན་འཇིག་པའི་འཕྲལ་རྐྱེན་དེ་དང་དེ་ལ་གཉེན་པོ་འཕྲོད་པ་བྱུང་ན་དེ་དང་དེ་མིན་ན་ཕྱི་མར་ཕན་པའི་གཞན་རྐྱེན་སྟོབས་ཆེན་བྱས་པ་ནི་བགྲང་བའི་ར་བ་ལས་འདས།
གནས་གང་དུ་སྡོད་ཀྱང་དུས་ཀུན་ཉེ་འཁོར་དུ་གནས་པའི་སེར་གཟུགས་རྣམས་ཀྱི་སྤྱོད་པ་ཞི་དྲག་ཅི་བྱེད་ཀྱང་རང་རང་སྤྱོད་ཚུལ་དང་མཐུན་པའི་ལེགས་ཉེས་ཐམས་ཅད་རང་གནས་སུ་ཚང་བར་བྱས་ཏེ་བདེ་བའི་ངང་དུ་ལྷོད་དེ་བཞག
།གཞན་ཡང་ཚེ་འདིའི་སྤུན་དུ་གྱུར་པའི་མིང་པོ་དེ་ཉིད་ལོ་ཉེར་ལྔ་པ་ལ་ཕ་རོལ་ཏུ་ཕྱིན།
བདག་དང་ལས་ཀྱི་འབྲེལ་པ་ཕྲན་དུ་མ་རྫོགས་བར་སླར་མིའི་ལུས་རྟེན་ཞིག་བླངས། སྨྲ་ཤེས་ཙམ་ན་མ་དེའི་ཡ་ཁུད་དུ་གྱུར་ནས་བཞི་མདོར་བསྐྱལ། དེ་

བདག་གི་རྩར་སླེབ་སྙིང་ནས་མི་བཟོད་པའི་བརྩེ་བས་མཆི་མ་འཁྲུག །ཕྱི་ནང་ཀུན་གྱི་འདི་འདྲ་ལ་བདག་རྐྱེན་བྱེད་པ་ཟེར། ངེད་ཀྱིས་འདི་ཙུག་ཡིན་དེ་འདྲ་མ་ཟེར་སྙིང་རྗེའི་ཡུལ་འདི་ལྟར། ཕ་མས་ནི་བོར།
སྨྲ་ནི་མི་ཤེས། མགོན་སྐྱབས་བྱེད་མི་ནི་མེད། འདི་ལྟ་བུ་ལ་སྙིང་རྗེ་མ་ནུས་ན་ཐེག་ཆེན་གྱི་སེམས་བསྐྱེད་ཡང་ཉམས་འགྲོ། ལྷག་པར་བདག་གིས་མ་སྐྱབས་ན་གཞན་མགོན་སྐྱབས་བྱེད་མི་སུ་ཡང་མེད་བྱས།
དོན་ལ་ཡང་དེ་ག་ཡིན། སྐམ་སར་གནས་པའི་བྱ་རི་དྭགས་དུད་འགྲོའི་འགྲོ་བ་འབུ་སྲིན་ཆུར་གནས་པའི་ཉ་ལྕོང་སྦལ་བ་སོགས་སེམས་ཅན་གྱི་ལུས་རྟེན་གྲངས་མེད་པའི་སྲོག་སྐྱབས་སོགས་དངོས་སུ་སེམས་ཅན་གྱི་དོན་ལ་རང་སྲོག་ལས་གཅེས་པར་འཛིན་པའི་བླུན་པོ་སྙིང་ཁམས་ཅན་ཞིག་ལགས་སོ།
།བདུན་པ་སྐམ་ཆགས་ཀྱི་རྟག་འཛིན་མཐའ་དག་བཟློག་པ་དང༌། ཚེ་སྒྲུབ་ཀྱི་མཆོག་གྱུར་སྦྱིན་པའི་ཕར་ཕྱིན་བསྐྱང་ཚུལ་ལ།
སངས་རྒྱས་ལ་སྐྱབས་སུ་སོང་བའི་ཐུགས་རྗེས་རང་ཉིད་ལྟོ་གོས་མ་འཕོངས་ཙམ་འདི་ག་ཡིན་མོད། དེ་ཡང་རང་ཉིད་ཕོ་སྐྱེས་གྱི་འབྲས་བུ་ནི་མ་ལགས། སྐྱབས་བསླུ་མེད་དཀོན་མཆོག་གསུམ་གྱི་ངོ་བོ་མཁྱེན་བརྩེའི་དབང་ཕྱུག་གི་སྐུ་དྲིན་ཁོ་ན་ལས་གནས་གང་དུ་སྡོད་ཀྱང་འབྱོར་པའི་ཕུན་ཚོགས་གཞན་སྨོན་མེད་ཙམ་གདའ་སྟེ།
བསམ་བཞིན་དུ་ཤེས་པ་སྐྱོ། འགའ་ཞིག་ནི་དད་པའི་ཁུངས་ཀྱིས་མི་ཕོད་བཞིན་དུ་སྦྱིན་པ་དང༌།
འགའ་ཞིག་ནི་ཆོས་བཤད་ནས་ནོར་འདོད་པ་མེད་ཀྱང་ཁ་ཁྱད་ཀྱིས་ཕྲན་བུ་སྦྱིན་པ་དང༌། འགའ་ཞིག་ནི་མཆི་མ་ཅན་གྱི་མེ་བཞིན་དུ་བཙལ་ནས་སྦྱིན་པའི་ནོར་དངོས་མན་པ་མེད། འདི་ལྟ་བུའི་ཟས་གོས་བཏུང་བས་འཚོ་དགོས་པའི་

ཐ་ཆད་དང་འདྲ་སྙམ་སྙིང་གནས་ནས་འཐོན་འགྲོ་བ་སྙམ་ཡོང་གི་འདུག །ཕྱི་མ་ནི་བསམས་པས་ཀྱང་སྙིང་རྩ་འགུལ། ཕྲན་བུ་བཟས་པ་བཏུང་བ་ཚོ་ཡང་རྟགས་མཚན་ལོ་ཟླར་མ་འགྱངས་པ་ཡོང་གིན་འདུག །འདི་འདྲའི་རྒྱུ་དངོས་ནི་སུས་སྤྱད་ཀྱང་དམྱལ་བའི་རྒྱུ་སྒྲུབ་པ་ཁོ་ན་བླ་མ་ལྔ་བཅུ་པ་ལས་གསུངས་འདུག་པས་དེ་ཕྱིན་དག་པའི་ཞིང་ཁམས་རབ་འབྱམས་ན་བཞུགས་པའི་རྒྱལ་བ་ཐམས་ཅད་དུས་གཅིག་ཏུ་མཆོད་པ་དང་བསྟན་འཛིན་གྱི་སྐྱེས་བུ་ཐམས་ཅད་ཡུན་དུ་གནས་པ་དང༌།
རབ་དཀར་ལས་ཀྱི་འཕྲེང་བ་དྲི་མ་མེད་པའི་སྨོན་ལམ་གྱི་སྲད་བུས་བརྒྱུས་པའི་དཔལ་ལྡན་བླ་མ་དམ་པ་མཁྱེན་བརྩེའི་དབང་ཕྱུག་གི་ཐུགས་དགོངས་སྒྲུབ་པའི་ཕྱིར་དང༌།
ལྟོས་བཅས་ཀྱི་སྐྱེ་འགྲོ་ཀུན་གྱི་བསམ་པའི་རེ་བ་མཐར་ཕྱིན་པར་བྱ་བའི་དོན་དང༌། རེ་ལྟོས་དང་བྲལ་བའི་དམིགས་ཡུལ་མངོན་མེད་ཐམས་ཅད་མྱུར་དུ་ཕྱིར་མི་ལྡོག་པའི་ས་ལམ་ཐོབ་པར་སྨོན་པ་དང༌།
རང་ཉིད་སྐྱེ་བ་ནས་ཚེ་རབས་ཀུན་ཏུ་བདེ་བར་མ་གྱུར་ཀྱང་བླའི། དེ་ཐམས་ཅད་ཀྱི་དོན་དུ་ལོ་བཅུ་གསུམ་ནས་ད་ལྟ་ཡན་གྱི་རང་ཉིད་གང་བརྩེ་བའི་རྒྱུ་དངོས་ཀུན་བླ་མ་ལ་འབུལ་བ་དང༌། ཟས་ལྷག་རྣམས་གཞི་གང་བཟུང་གི་ཆོས་སྡེ་མི་སྡེ་རྣམས་སུ་མང་ཇ་འགྱེད་སོགས་དང༌།
བསྟན་པ་རིན་པོ་ཆེ་ནམ་གནས་ཀྱི་བར་དུ་ཆོས་ལུང་དུ་ཆོ་འཕྲུལ་ཆེན་པོའི་དུས་ལ་ཐུགས་ཚུགས་ནས་འགྱེད་དང་བཅས་པ། དགོན་གསར་དང༌།
དཔལ་གྲང་མོ་ཆེར་རྗེ་བཙུན་བླ་མའི་ཉེར་གཅིག་མཆོད་ལ་རྡོ་རྗེ་འཇིགས་བྱེད་ཀྱི་སྒྲུབ་པའི་མཆོད་པ་དང༌། ཤིང་མངས་དང༌། རྩེ་དཀར་དང༌། ཤར་རི་སྦུག་རྣམས་སུ་ཡར་ངོ་ཚེས་བཅུའི་མཆོད་པར་ཐུགས་རྗེ་ཆེན་པོ་

ཉོན་མོངས་རང་གྲོལ་གྱི་འཕྲིན་ལས་དང་བཅས་པའི་མཆོད་པའི་ཇི་སྲིད་གནས་ཀྱི་བར་དུ་ཡོད་པ་དང༌། ངམ་རིངས་ཆོས་སྡེ་ཆེན་པོ། བཟང་ལྡན། ཐུབ་བསྟན་རྣམ་པ་གཉིས་སུ་མང་ཇ། འདྲེན་པ་གོང་བཞུགས་ལ་བསྔོ་བའི་རྟེན་ཡང་དག
།གསེར་མདོག་ཅན། དཔལ་ལྡན་ས་སྐྱ། ཁའུ་སྐྱེ་ལྷས་རྣམས་སུ་མང་ཇ། དགེ་འདུན་བཅུ་ཕྲག་རེ་ལ་དར་བཟང་ཁ་གྲུའི་འགྱེད། སྤྲིན་དཀར་གྱི་ཕུང་པོ་ཆེད་དུ་གཏིབས་པ་ལྟ་བུའི་རས་བཟང་གི་འགྱེད།
དཔལ་ལྡན་བླ་མའི་ཚོགས་ལ་བརྒྱ་འབུལ་གྱི་བསྔོ་རྟེན། གནས་དེ་དག་གི་རྟེན་རྣམས་ལ་སྙན་དར་དང་བཅས་པ་ལན་ཅིག་མ་ཡིན་པར་ཡང་ཡང་དང༌། གཞན་ཡང་གནས་འདི་ཉིད་སོགས་དགོན་གཞིས་གང་བཟུང་གི་ཆོས་སྡེར་མང་ཇ།
བཅུ་ཕྲག་རེ་ལ་དཀར་ཡོལ་གྱི་འགྱེད། གསུམ་གསུམ་ལ་དར་བཟང་གི་འགྱེད། དེ་སོགས་གོས་ལག །རས་ཀྱི་ཚོགས། ཟངས། ལྕགས། ཐབ་གདན་སྤྱད་ཀྱི་འགྱེད་པ། རྗེ་བླ་མའི་དུས་སམ། སངས་རྒྱས་ཀྱི་དུས་སམ།
ཉི་ཟླ་གཟས་བཟུང་ངམ། ཉི་མ་ལོག་པའི་ལོ་འགོའི་དུས་དང་བསྟུན་མང་ཇ་དངོས་པོ་བྲབ་བྲབ་ཀྱི་འགྱེད་པ། ཁྲོ་ཟངས་སོགས་ལུགས་སུ་འགྱུར་བ་རྣམས་གཤིན་པོ་ཀུན་གྱི་དོན་དུ་དགེ་འདུན་གྱི་ཚོགས་ཁྲོ་དང་ཀོང་བུ་སོགས་མཆོད་རྫས་དཔག་མེད་བཞེངས་པ་དང༌།
གཙུག་ལག་འདི་སོགས་སུ་མར་མེའི་འཕྲེང་བ་ཁོ་ར་ཁོར་ཡུག་ཏུ་ཆུ་བོའི་རྒྱུན་བཞིན་དུ་བཙུགས་པ་དང༌། ལྷ་སྡེ་མི་སྡེ་ཀུན་གྱི་མགོ་རེར་འབྲུའི་འགྱེད་དང༌།
དབུལ་པོའི་བུ་ཕལ་ཆེ་བའི་མ་འདྲེས་པའི་མཛའ་བཤེས་བྱས་ཟས་གང་འཕྲོད་ཀྱིས་རེ་བ་བསྐང་བ་དང༌། ཆོས་སྙིང་ནས་དྲན་པའི་ལྟོ་གོས་ཀྱིས་ཕོངས་པ་ཀུན་ལ་བློའི་རེ་བ་ཕུལ་དུ་ཕྱིན་པ་སོགས་མདོར་ན་སྦྱིན་པ་རྣམ་པ་

བཞིའི་སྒོ་ནས་རྒྱལ་པོའི་བཙོན་རར་ཚུད་པའི་སྐྱེ་བོའི་དོན་མི་དང་དུད་འགྲོར་བཅས་པའི་སྲོག་སྐྱབས། ཆོས་ཀྱི་སྦྱིན་པས་དམིགས་པ་མེད་པའི་སེམས་ཅན་ཐམས་ཅད་ཚིམ་པ་དང༌། ཟང་ཟིང་གི་དངོས་པོས་ཕྱི་ནང་ཐམས་ཅད་ཚིམ་པར་བྱས་པ་སོགས་ཀྱི་སྒོ་ནས།
སྟེར་སྦྱིན་བྱེད་པོ་རྣམས་དང་དམིགས་ཡུལ་ལྟོས་པར་བཅས་པ་ཀུན་གྱི་དོན་དུ་བསགས་པ་དོན་ཡོད་པའི་དགོས་པ་དེ་ཙམ་མོ། །ད་ལྟ་ནི་རང་ཉིད་འཆི་བ་ནམ་ཡོང་ངམ་སྙམ་པའི་མི་རྟག་པའི་ལྕག་གིས་བསྐུལ།
མ་གྱུར་མཁའ་མཉམ་སེམས་ཅན་གྱི་དོན་དུ་རྩེ་གཅིག་ཏུ་བྱང་ཆུབ་སྒྲུབ་པ་ལ་གཞོལ་བ་འདི་ལགས་སོ། །བརྒྱད་པ་བསྟན་པ་སྲིད་མཐར་རྒྱས་པའི་སླད་དུ་གསུང་ལས་འཁྲུངས་པའི་བཤེས་གཉེན་གྱི་ཚོགས་བྱོན་པ་ནི།
མདོ་སྔགས་གསར་རྙིང་གི་རྒྱུད་སྡེ་མཐའ་དག་ལ་མི་འཇིགས་པའི་སྤོབས་པ་བརྙེས་པ་སྙན་བརྒྱུད་ཀྱི་གདམས་པ་རྒྱ་མཚོ་ལྟ་བུའི་མངའ་བདག་ཚུལ་ཁྲིམས་ཀྱི་ཕུང་པོས་རྒྱུད་ཡོངས་སུ་མཛེས་ཤིང་ཤེས་བྱའི་མཁའ་ལ་མཁྱེན་རབ་ཀྱི་གཟི་འོད་འབུམ་ཕྲག་འགྱེད་པའི་སྔགས་འཆང་ཆེན་པོ་རྗེ་བཙུན་དབོན་རིན་པོ་ཆེ་དབང་ཕྱུག་རབ་བརྟན་གྲགས་པ་རྒྱལ་མཚན་དཔལ་བཟང་པོ།
རྗེ་བཙུན་མཆོག་གི་དབང་པོའི་རྒྱལ་ཚབ་དམ་པ་མཁན་བསླབ་གསུམ་དབང་ཕྱུག །ཤེས་བྱའི་དཀྱིལ་འཁོར་མཐའ་དག་ལ་བསྙེངས་པ་མི་མངའ་བ་ལུང་དང་རིགས་པ་སྨྲ་བ་ཀུན་གྱི་བདག་ཉིད་ཆེན་པོ་རྣམ་དཔྱོད་བློ་གྲོས་ཀྱི་བུམ་པ་གཞལ་དུ་མེད་པ་ཀུན་དགའ་བློ་གྲོས་བཟང་པོ།
བྱང་ཆུབ་སེམས་ཀྱིས་དུས་ཀུན་འཚོ་བ་ཆོས་ལུང་གི་གདན་ས་པ་དཀོན་མཆོག་རྒྱལ་མཚན། མདོ་རྒྱུད་རྒྱ་མཚོ་ལྟ་བུའི་ཕ་རོལ་ཏུ་སོན་ཞིང་སྙན་བརྒྱུད་

བསྟན་པའི་མངའ་བདག་འཕགས་ནོར་བདུན་གྱིས་ཕྱུག་པའི་རྗེ་ངག་གི་དབང་ཕྱུག །མཁས་བཙུན་དུ་མའི་རལ་པའི་ཁྲི་ལ་ཞབས་ཀྱི་པདྨ་ངལ་འཚོ་བ་ལུང་རིགས་རྒྱ་མཚོའི་མངའ་བདག་འཇམ་དབྱངས་དགའ་བའི་བཤེས་གཉེན། རྗེ་བཙུན་ཆོས་རྗེ་རིན་ཆེན་སྒང་དྲུང་རབ་པ།
གྲུབ་མཆོག་ཐང་སྟོང་རྒྱལ་པོའི་གདུང་བརྒྱུད་བྱང་ཆུབ་སེམས་དཔའི་སྤྱོད་པས་འགྲོ་ཀུན་ཐར་ལམ་དུ་འདྲེན་པའི་རྗེ་ངག་དབང་བློ་གསལ་བསྟན་པ། དུལ་བ་ཞི་བ་ཉེ་བར་ཞི་བའི་སྤྱོད་པས་མཛེས་པ་རྗེ་ངག་དབང་ནོར་བུ།
གྲུབ་ཆེན་དེ་ཉིད་ཀྱི་ཉེར་གནས་ཀྱི་སྲས་སུ་བསྐྲུན་པའི་རྣམ་དཔྱོད་འཇམ་པའི་དབྱངས་ལ་འགྲན་པའི་ཆོས་རྗེ་དཀོན་མཆོག་ལེགས་འཛིན། གཞལ་དུ་མེད་པའི་ཡོན་ཏན་རིན་པོ་ཆེ་ལ་དབང་འབྱོར་པའི་བྱམས་པ་ཤཱཀྱ་བློ་གྲོས།
མདོ་རྒྱུད་མ་ལུས་པའི་མངའ་བདག་འཆི་མེད་རིགས་འཛིན་བརྙེས་པའི་མཁས་བཙུན་སངས་རྒྱས་རྒྱལ་མཚན། དེ་ཉིད་ཀྱི་ཐུགས་ལས་འཁྲུངས་པའི་རྒྱུད་སྡེའི་དོན་ལ་བློ་གྲོས་ཀྱི་སྤོབས་པ་བརྙེས་པ།
ཤེས་བྱའི་དོན་ལ་བློ་གྲོས་ཀྱི་སྤོབས་པ་གཞལ་དུ་མེད་པ་གཞོན་ནུ་དཀོན་མཆོག་གྲགས་པ། སྔགས་རྙིང་མའི་ཐེག་པ་ཉི་ཟླ་ལྟར་གསལ་བའི་ཉི་ཤར་རྡོར་གླིང་གི་སློབ་དཔོན་ཀུན་བཟང་དཔལ་ཆེན།
བཀའ་གཏེར་དམ་ཆོས་ཀྱི་གླེགས་བམ་གཙང་སྟོད་གྲུམ་པ་ཡོངས་ཀྱི་སྔགས་གཅིག་རྩེ་གཅིག་ཏུ་སྒྲུབ་པ་མཆོག་ལ་གཞོལ་བ་པོ་དགོན་སྡུག་ལེགས་ལྡན་སྐྱབས་མ།
དགོན་ཆེན། ཕུན་ཚོགས་སོགས་ཀྱི་སྒྲུབ་ཆེན་རྣམས་དང༌། གཞན་ཡང་དཔལ་ཞ་ལུ་གསེར་ཁང་གི་གྲང་མོ་ཆེའི་སློབ་དཔོན། དཔལ་འཁོར་ཆོས་སྡེ་ཆེན་པོའི་གུར་པ་སློབ་དཔོན། རྩེ་གཅིག་ཏུ་སྒྲུབ་པ་སྙིང་པོར་མཛད་པའི་པ་

རྣམ་དགའ་གདོང་གི་སློབ་དཔོན་པ། ངམ་རིང་བཞི་སྡེའི་ཇོ་གདན་སློབ་དཔོན་རྣམས་དང༌། འོད་ཟེར་རྒྱལ་མཚན། མགོན་པོ་ཆོས་དབང༌། ཆོས་རྒྱལ་མཚན། པདྨ་འཕེལ། བློ་གྲོས་བཟང་པོ་སོགས་ཁམས་པའི་སློབ་བུ་ཕྲན་བུ་དང༌།
གཞན་ཡང་བསྟན་པ་དང་སེམས་ཅན་གྱི་དོན་ནུས་ངེས་ཀྱི་ཐུན་བཞིའི་དགེ་སྦྱོར་གོང་འཕེལ་གྱི་སྒྲུབ་པོ་གྲངས་ལས་བརྒལ་བ་དང་བཅས་པ་ཡོད་དོ། །གསུམ་པ་བྱང་ཆུབ་སེམས་དཔའི་སྤྱོད་པས་མ་གྱུར་འགྲོ་བའི་དོན་རབ་འབྱམས་བྱས་ཚུལ།
དངོས་དང་བརྒྱུད་ནས་གྲངས་མེད་པའི་སེམས་ཅན་གྱི་དོན་བྱས་པར་རགས་པ་ཙམ་དུ་གོང་དུ་བརྗོད་ཟིན་མོད། སླད་དུ་ཡང་འཁོར་བ་མ་སྟོངས་བར་དུ་ལུས་སྲོག་ཐེད་དུ་བོར་ནས་དམྱལ་བར་སོང་ཡང་གཞན་དོན་ལ་སྐྱོ་ངལ་མེད་པར་བྱེད་པ་འདི་ཡིན།
དེ་ཡང་འགྲོ་ཀུན་ཕན་པ་དང་བདེ་བའི་གོ་སྐབས་བླ་ན་མེད་པ་འབྱུང་བའི་སྒོ་ནི་དཀོན་མཆོག་གསུམ་གྱི་དབུ་འཕང་ལ་རག་པ་འདུག་པས།
དེ་གསུམ་མི་ཉམས་པའི་ཐབས་ལ་འབད་རྩོལ་དང་ཁོར་ཡུག་ཏུ་དམིགས་པ་མེད་པའི་ཆོས་སྦྱིན་གྱི་བསམ་གཏན་ལ་བརྩོན་པ་འདི་ལགས། གང་ལྟར་བདག་ལྟ་བུའི་བླུན་པོ་ལ་རྣམ་ཐར་དང་བཅས་པའི་ངོ་མཚར་གྱི་འཕྲེང་བ་འཆད་རྒྱུ་ཅི་ཡང་མེད་མོད།
འོན་ཀྱང་དད་པའི་ཚིག་གིས་བསྐུལ་བ་ནན་ཆེས་པས་སྐྱོན་ཐམས་ཅད་གསངས་ནས་ཡོན་ཏན་ཅུང་ཟད་ཡོད་པ་ཐམས་ཅད་བྲིས་པ་ཡིན། དེ་ཡང་སྙན་དངགས་སོགས་ཀྱི་ལེགས་ལེགས་མི་ཤེས་པས་ཚིག་སྐྱོན་མང་པོ་ཡོད་ན་གཟུར་གནས་མཁས་པ་རྣམས་ཀྱིས་གཟིགས་ན་བཟོད་པར་བཞེས།
མཐར་ཐུག་དོན་གྱི་འབྲས་བུ་གཞན་ནས་བཙལ་དགོས་པ་ཡང་

མེད། འདི་ནས་གཞན་དུ་འགྲེ་ཉན་པ་ཡང་མེད་པས་དག་མ་དག་གི་ཆ་མཆིས་བན་རྒན་ང་རང་གི་སྤྱན་སྔར་བཤགས་སོ། །དེ་ལྟར་བྲིས་པ་ལ་ནོངས་པའི་ཚོགས་མཆིས་ན་ཆོས་སྲུང་རྒྱ་མཚོའི་སྤྱན་སྔར་བཤགས་ཤིང༌། དགེ་བའི་འབྲས་བུ་སེམས་ཅན་ཐམས་ཅད་མྱུར་དུ་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་ཅེས་དུས་གསུམ་གྱི་རྒྱལ་བ་ཀུན་གྱི་ངོ་བོ་འཇམ་དབྱངས་མཁྱེན་བརྩེའི་དབང་ཕྱུག་གི་ཞབས་རྡུལ་སྤྱི་བོས་ལེན་པའི་བཀའ་འབངས་ཀྱི་ཐ་ཆུང་རྒྱལ་ཁམས་ཀྱི་སྤྲང་པོ་ཟ་ཉལ་མཁན་འབྲུའི་སྔགས་འཆང་དགེ་སློང་རྡོ་རྗེ་འཛིན་པ་བསོད་ནམས་ཆོས་འཕེལ་གྱི་སྔར་བྱས་ཀྱི་གླེང་མོ་ཐམས་ཅད་ཡི་གེར་བྲིས་པ་འདི་ནི།
དད་ཅན་གྱི་མི་དབང་མཚོ་སྒོ་ནས་དར་རྒྱས་དྲུང་གིས་གསེར་གྱི་མཎྜལ་དང༌།
ཆོས་གོས་རྣམ་པ་གསུམ་སོགས་དངོས་པོའི་གནང་སྦྱིན་དཔག་མེད་བཅས་ནན་གྱིས་བསྐུལ་བ་ལ་བརྟེན། སྐྱག་རྫུན་གྱི་གྲལ་མི་འགྲིག་བཞིན་དུ་བསྒྲིགས་པ་འདི་ནི་འཛིན་བྱེད་ཅེས་བྱ་བ་ཆུ་མོ་ཡོས་བུའི་ལོ་ཟླ་བ་བཅུ་པའི་མཁའ་འགྲོ་འདུ་བའི་དུས་ཚེས་ཉེར་གསུམ་ལ་དཔལ་ལྡན་གྲང་མོ་ཆེའི་གཙུག་ལག་ཁང་གི་བླ་བྲང་ཆོས་དབྱིངས་དཀར་པོའི་རང་གི་བསམ་གཏན་ཁང་བུར་སྦྱར་བའི་ཡི་གེ་པ་ནི་ཉེ་བར་གནས་པ་དཀོན་མཆོག་རྡོ་རྗེས་བགྱིས་པ་དགེ་བར་གྱུར་ཅིག།
།།༈ན་མཿཤྲཱི་གུ་རུ་པུཎྱ་དྷརྨ་ཝརྡྷཱ་ཡ། དཔལ་ལྡན་བླ་མ་དམ་པ་རིགས་ཀུན་གྱི་བདག་པོ་གྲུབ་པའི་འཁོར་ལོ་སྒྱུར་བའི་བདག་ཉིད་ཆེན་པོ་སྔགས་འཆང་ཆོས་ཀྱི་རྒྱལ་པོ་བསོད་ནམས་ཆོས་འཕེལ་གྱི་ངོ་མཚར་མཛད་པའི་རྣམ་པར་ཐར་པའམ།
རྟོགས་བརྗོད་རགས་པ་ཙམ་ནི་དམ་པ་ཉིད་རང་གི་ཞལ་ནས་སྤེལ་བ་

དེ་ཡིན། དེར་མ་བཞུགས་པའི་མཇུག་རྣམས་ཐུང་ཙམ་བརྗོད་ན། དམ་པ་གང་གི་སྐུའི་འཕྲིན་ལས་གསང་བ་བསམ་གྱིས་མི་ཁྱབ་སྟེ། ནམ་མཁའི་གཟའ་སྐར་གྱི་ཚོགས་གྲངས་ལས་ཆེས་མང་བར་འགྲོ་བའི་དོན་ལ་བཀོད་པ་དུ་མ་སྣང་མོད།
གཅིག་གིས་མཛད་པའང་བརྗོད་པར་མི་ནུས། གསུང་གི་འཕྲིན་ལས་གསང་བ་བསམ་གྱིས་མི་ཁྱབ་སྟེ། རབ་དགའི་སར་གནས་རྣམས་ཀྱི་སྨོན་ལམ་གྱི་མདོ་ལས། ལྷ་ཡི་སྐད་དང་ཀླུ་དང་གནོད་སྦྱིན་སྐད། །གྲུལ་བུམ་དག་དང་མི་ཡི་སྐད་རྣམས་དང༌།
།འགྲོ་བ་ཀུན་གྱི་སྐད་རྣམས་ཇི་ཙམ་པར། །ཐམས་ཅད་སྐད་དུ་ཞེས་པ་ལྟར་འགྲོ་བ་དུ་མའི་སྐད་དུ་ཚངས་པའི་དབྱངས་ཀྱི་ཆོས་སྒོ་བརྒྱད་ཁྲི་བཞི་སྟོང་ཚིག་གིས་འདོམས་པར་གནང་མོད།
གསུང་ཟེར་ཕྲ་མོའི་དོན་ཡང་བརྗོད་པར་དཀའ། ཐུགས་ཀྱི་འཕྲིན་ལས་གསང་བ་བསམ་གྱིས་མི་ཁྱབ་སྟེ། དབང་ཆེན་རིན་པོ་ཆེའི་ས་གཞི་ལྟ་བུའི་སྐྱེ་གནས་བཞིའམ། རིགས་དྲུག་གི་འགྲོ་བ་མཐའ་དག་གི་རྟེན་དང་དཔུང་གཉེན་དུ་གྱུར་པ་ཡིན་མོད།
འདོམ་གང་ཙམ་གྱི་ཡོན་ཏན་ཀྱང་བརྗོད་པར་དཀའ། ཡོན་ཏན་གྱི་འཕྲིན་ལས་གསང་བ་བསམ་གྱིས་མི་ཁྱབ་སྟེ། ནམ་མཁའི་མཐའའམ་རྒྱ་མཚོའི་གཏིང་ལ་གཞལ་བ་དང་དཔག་པར་སུས་ཀྱང་ནུས་པར་དཀའ་མོད།
བུག་པ་ཆུང་ངུའི་ཚད་ལ་གཞལ་བའམ་ཆུ་ཐིགས་ཙམ་གྱི་ཆ་ཤས་ཀྱང་བརྗོད་པར་མི་ནུས། འཕྲིན་ལས་ཀྱི་འཕྲིན་ལས་གསང་བ་བསམ་གྱིས་མི་ཁྱབ་སྟེ། ས་ཆེན་པོའི་རྡུལ་གྱི་གྲངས་དང་མཉམ་པའི་འགྲོ་བའི་དོན་རབ་འབྱམས་ལ་དུས་ཀུན་སླུ་བ་མེད་པར་གང་ལ་གང་འདུལ་གྱིས་འཁོར་བ་མ་སྟོངས་བར་དུ་མཛད་མོད།
རྡུལ་ཕྲན་གཅིག་ཙམ་གྱི་དོན་ལ་བརྗོད་པར་མ་ནུས་སོ།

།འོན་ཀྱང་དེ་ལྟ་བུའི་རྗེ་བཙུན་བླ་མ་དམ་པ་གང་གི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་མཛད་པ་རབ་འབྱམས་བདག་ལྟའི་སོ་སྐྱེ་རྣམས་ཀྱིས་བསྐལ་པར་ལྕེ་བརྒྱས་འབད་ཀྱང་བརྗོད་པར་ནུས་པ་མ་ཡིན་ནོ།
།འོ་ན་བླ་མ་དམ་པའི་བཀའ་དྲིན་སྙིང་ལ་དྲན་པ་དང་དམ་པ་གང་གི་སྐུ་གསུང་ཐུགས་མཚོ་ལས་འཁྲུངས་པའི་དྲི་བསུང་ཕྱོགས་བརྒྱར་དགོད་པའི་ཨུཏྤ་ལའི་སྡོང་པོའི་བསིལ་གྲིབ་ལ་ཉོན་མོངས་པའི་ཚ་གདུང་ངལ་གསོ་
བའི་སེར་གཟུགས་ཟ་ཉལ་འཆག་གི་བླུན་པོའི་སྙིང་ལ། ལོ་འདབ་འབྲས་བུའི་ཁུར་གྱི་རྣམ་པར་འགྱིང་བའི་ཡོན་ཏན་རིན་པོ་ཆེ་བདེ་བ་ཆེན་པོའི་ཨུཏྤལ་གང་གིས། བྱམས་པ་ཆེན་པོ་སྨོན་པ་ཤེས་རབ་ཀྱི་གཞུ་མོ་ལ་ཐབས་སྙིང་རྗེ་ཆེན་པོ་འཇུག་པའི་མདའ་མོས་ཡང་ཡང་དུ་བསྣུན་པ་ལ་བརྟེན་ནས།
རང་བཟོ་དང་སྒྲོ་སྐུར་གྱི་དྲི་མ་ངན་པ་ཐམས་ཅད་གསུང་གི་བདུད་རྩིའི་དྭངས་མ་ལྷད་མ་ཞུགས་པར། བརྗེད་ངས་དང་ལེ་ལོའི་མུན་པ་དང་ཐང་ལ་རིག་པའི་སྒྲོན་མེ་སེམས་ཀྱི་ལྕགས་གིས་བསྐུལ་ཏེ།
དམ་པའི་གསུང་ལས་བྱོན་པ་ནི་འདི་ལྟར། དེ་ཡང་ཐམས་ཅད་འདུལ་ཞེས་པ་མེ་མོ་ཕག་གི་ལོ་ཟླ་བ་ལྔ་པའི་ཚེས་བཅུ་གཉིས་ལ་གཟའ་ཕུར་བུ་དང་སྐར་མ་བི་རྫིས་རླུང་གི་སྦྱོར་བ་ལ་འཁྲུངས་པ་ནས་ས་མོ་ཡོས་བུའི་ལོ་ཟླ་བ་བཅུ་པའི་ཉེར་གསུམ་བར་གྱི་ཐོས་བསམ་སྒོམ་སྒྲུབ་འཆད་ཉན་གྱི་མཛད་པ་རླབས་པོ་ཆེ་མཐའ་དག་ནི་གོང་དུ་སྨོས་པ་ལྟར་རོ།
།དེའི་མཇུག་རགས་པ་ནི། ད་དད་རྫས་གཤིན་རྫས་ཀྱི་ལོངས་སྤྱོད་ལ་ཐབ་སུ་བཟང་འགྲན་པ་ནི་རང་གཞན་ཐམས་ཅད་ཕུང་ལ་སྦྱོར་ཞིང་ངན་སོང་རྒྱུ་སྒྲུབ་པ་འདི་འདྲ་བོར། འཆི་བ་སྙིང་ཟུག་གི་གནས་

རང་དབང་འདུས་པ་ཞིག་ཏུ་སྡོད་དགོས་པ་འདུག །ཁྱོད་རླུང་གིས་ཁྱེར་བའི་སྐབས་ནས། གོང་དུ་ཞུ་བ་ཕུལ་ང་ལ་སྡོད་གནས་ཤིག་གསང་བའི་ཚུལ་གྱིས་འཆོས་གསུང་བ་དང་དུ་བླངས་སོ། །དེ་ལ་རྣམ་པར་སུན་འབྱིན་པའི་དམ་པའི་ཐུགས་དཀྲུགས་པ་ལ་གཅིག་ཏུ་དཔའ་བ་གསང་བའི་དགྲ་བོ་འདྲས་ཞི་དྲག་གི་བྱེད་པ་ཡོད་ཀྱང་ཟག་འཕེལ་བས་བཞི་མདོའི་རྩྭ་ལྟར་བོར།
ད་ཤི་ན་ཡང་བློ་བདེ་ཆོས་ཀྱིས་གཟུགས་ཀྱི་དོན་ཐམས་ཅད་ནི་གྲུབ།
སྔར་ཡོད་ཀྱི་ཁོ་བོའི་ལག་ཏུ་ཕྱིན་པའི་ལོངས་སྤྱོད་ཐམས་ཅད་ནི་དོན་ལྡན་དུ་འགྱུར་བ་དེ་ཡིན། ཚེ་མཇུག་འདིར་ལྟོགས་འཁྱགས་ནས་ཤི་ན་ཡང་འགྱོད་པ་བྲལ། མ་ཤི་བར་བསྡད་ཀྱང་བསྟན་པ་དང་སེམས་ཅན་ལ་ཕན་པ་ནི་འབྱུང་བས་གཏུགས་ནས་མི་འདུག
།ན་སོའང་དུས་མཐར་སླེབ་རྟེན་བཞེང་སོགས་ཕྲན་བུ་དེ་ཚོ་ཡང་གྲུབ། མཚོ་སྒོ་བའི་དར་རྒྱས་དྲུང་གི་བཞེད་པ་ལྟར། སྤྲང་པོའི་བདེ་སྡུག་གི་གཏམ་རྣམས་ཀྱང་ཐར་ཐོར་ཞིག་གྲུབ།
ལྐོག་ཞལ་སྤངས་པའི་ཉེ་འཁོར་འདི་པའི་བྱེད་ལུགས་འདི་ཚོ་དང༌། གང་ལ་བསམས་ཀྱང་ད་ལོ་སྡོད་པ་དཀའ་གསུང༌། དེ་ལྟ་བུའི་གསུང་མི་ཕེབས་པ་ཞུ། བླ་མ་དམ་པ་བཞུགས་ཕྱིན་བསྟན་པ་དང་སེམས་ཅན་ལ་ཕན་པ་དེ་ཡིན་ཞུས།
གང་ལྟར་སྙན་བརྒྱུད་ཀྱི་གདན་ས་འདི་ཚོར་བསྟན་པ་འདི་ལ་མདུང་ཆིག་འཛིན་བྱེད་པ་ཞིག་ཨེ་ཡོང་སྙམ་པའི་ལྷག་བསམས་བྱས་ལན་ཅིག་མ་ཡིན་པར་བླངས་ཀྱང་ཐོག་ཏུ་མི་འགྲོ་བ་འདི་བསྟན་པ་འདི་ཉམས་འགྲོ་བའི་རྒྱུ་རུ་འདུག
།ལར་བསྟན་པ་འདིར་དར་རྒུད་ཕྲན་བུ་དང་སྙན་བརྒྱུད་ཀྱི་བསྟན་པ་འདི་ལ་འཕེལ་འགྲིབ་དུམ་པ་

འདུག་པ་ནས། རྟེན་བཞེང་སོགས་དང་སྨོན་ལམ་ཡིད་ཀྱི་རེ་བ་གང་གི་སྐབས་སུ། དར་རྒུད་གང་ཆེ་སར་དེ་ལ་ནན་ཏར་མཛོད་གསུང་བ་འདུག་པས། བླ་མ་བརྒྱུད་པའི་སྐབས་སུ་ཆེད་དུ་འབུང་བ་གང་ལྕོགས་བྱས་མོད། གང་ལྟར་གཤིན་རྗེའི་སྐུ་འདི་ལ་ལས་སྦྱོར་ལན་ཅིག་བྱས་དེ་རྗེས་གཤེགས་སུ་གསོལ་བའམ་མི་མངོན་པར་སྦས་ན་ཆེད་དུ་འདི་ཕན་པ་འདུག་སྟེ།
ང་ནི་རྒས་འདུག་གཞན་ནི་སྔགས་པར་ཁས་འཆེ་ཡང་འདི་ཕྱོགས་ཀྱི་ལག་ལེན་དང་གདམས་ངག་སྐོར་ལ་བར་དོའི་གནས་སུ་སླེབ་པ་དང་འདྲ་གསུང༌།
དེ་ལྟར་ཡིན་ན་བསྟན་པ་རིན་པོ་ཆེ་ལ་དགོངས་ནས་གནང་འཚལ། རྫས་སོགས་མཐུན་རྐྱེན་བདག་གིས་བྱེད་ལགས་ཕུལ་ནས། དཔེ་ལ་ནན་ཏར་ལྟོས་བསྙེན་པ་ཞིག་ཀྱང་སོང་བས་ད་ལོ་ཨེ་འགྲུབ་ལྟ་བ་ཡིན་ནོ།
འོན་ཀྱང་འགྲུབ་པ་དཀའ་གསུང་བ་དེའི་ཐོག་ཏུ་སོང་ངོ༌། །བབས་སྡེ་པ་འདུལ་ལགས་འདི་ས་གནས་ཀྱི་བྱང་ཆུབ་སེམས་དཔའ་ཞིག་ཡིན་པ་འདུག་པས་རབ་ཏུ་བྱུང་ན་སངས་རྒྱས་ཀྱི་བསྟན་པ་ལ་བྱ་བ་ཕུལ་དུ་ཕྱིན་པ་ཞིག་ཡོང་བ་འདུག་སྟེ་ད་ལམ་ཕན་པར་མ་གྱུར་པས་སེམས་ཐང་ཆད་པའི་ངལ་གསོས་ཐབས་མི་གདའ།
ཉིན་མཚན་མེད་པར་ཆོས་བཤད་འཇིག་རྟེན་གྱི་བཞེད་དགུའི་གང་ཕན་བྱས་ཀྱང་སྙན་བརྒྱུད་ཀྱི་བསྟན་པ་འདིའི་སྒྲོས་མ་ཉམས་བར་འཛིན་པའི་སློབ་བུ་ནི་ཉིན་མོའི་སྐར་མ་ལྟར་དཀོན་པ་ནས་སྒྱིད་པ་ལུག
།ཞབས་དྲུང་ཡབ་སྲས་རྣམས་ཀྱི་བུ་སློབ་ཀྱི་ཁུལ་ནས་ང་ལས་ཞན་པ་མེད་ཀྱང་འཆད་ཉན་ཐེབས་མ་ཆག་ཙམ་འདི་བྱས་པས་སྙན་བརྒྱུད་ཕྱོགས་རེ་ཙམ་མ་ཆད་པ་འདི་ཡིན།
ཁྱོད་རང་ཤེས་རབ་ནི་ཨ་ཐོ་འདུག་ད་ཚོད་བཟུང་ནས་སྒྲུབ་པ་

འདྲ་བྱས་ན་ཚེ་མཇུག་བསྟན་པ་ལ་ཕན་པ་དག་ཀྱང་སྲིད་དེ། བསྟན་པ་འཛིན་པ་ལས་བུད་མེད་ཀྱི་སེམས་འཛིན་པ་དགའ་གསུང༌། ཐུགས་ཀྱི་ཁྲེལ་བ་དཔག་མེད་གནང་བྱུང་བས་ང་འདྲ་བ་ལ་འདི་འདྲའི་ཐུགས་ཀྱི་རེ་བ་སྙམ་སེམས་ལ་སྡུག་བསྔལ་བཟོད་གླགས་མེད་པ་བྱུང༌།
དེ་ལྟར་ན་སྒྲུབ་པ་བྱེད་ལགས་པས་སྙན་བརྒྱུད་ཀྱི་ཆོས་མ་ཐོབ་པ་འདི་ཚོ་གནང་དགོས་ཞུས་པས། དེ་ག་བྱེད་དེ་ཕྱིས་གདའ་གསུང༌། དེ་ནས་ཟླ་བ་བཅུ་གཅིག་པའི་ཚེས་གཅིག་ལ་ལོ་གསར་བྱེད་གསུང༌།
ཇ་ནག་རྩེ་ནས་རང་རེ་ཀུན་ལ་སྐོལ། ངའི་རྩར་ཁྱེད་རང་ཚང་མ་ཤོག་གསུང༌། བཞེས་སྤྲོའི་རྣམ་གྲངས་དུ་མ་གནང་བ་ལ། བདག་གིས་ད་ལམ་ལོ་གསར་གྱི་ས་འདུལ་བྱས་རྟིང་མ་ལོ་གསར་ཆེན་མོ་མཛད་དགོས་ཞུས་པས།
དེ་ག་བྱེད་ཁྱེད་ཚོ་ཟོ་ཨ་གསུང༌། ཚེས་བཅུ་ལ་སྤྱན་རས་གཟིགས་ཀྱི་སྒྲུབ་མཆོད་འདིའང་བྱེད་དགོས་པ་འདུག་པས་དེ་ལུགས་ཤོམས་ཤིག་དེས་སྒྲུབ་མཆོད་འདིའི་མཇུག་བྱེད་དོ་གསུང་བ་དང༌།
དེ་ནས་བཙུན་པ་བྱེད་མི་ཞིག་ཀྱང་བྱུང་བས་ད་ལྟ་ཤོག་གསུང་ཁྱོད་ཀྱི་མིང་ལ་ཅི་ཟེར་ཕ་མ་ཡོད་དམ་གསུང་མིང་མགོན་པོ་རྣམ་རྒྱལ་ཟེར་ཕ་མ་མི་བདོག་ལགས་ཟེར་བས། དེ་ག་ཡིན་འོ་ཅག་འདྲ་བ་འདུག་པ་ཁྱོད་འཇིག་རྟེན་ལ་སྐྱོ་བ་སྐྱེས་ནས་བཙུན་པ་བྱས།
ང་འཁོར་བས་སུན་ཀྱང་ད་དུང་ཞེན་པ་ཆེས་འདུག །ད་ངའི་རྩར་བཙུན་པ་བྱེད་པའི་གཞུག་མ་ཁྱོད་ཀྱིས་བགྱིས་གསུང་པས། དེ་རིང་བཀའ་ལུང་གང་མན་རྐྱང་པའི་མི་གསུང་བ་ཞུ་ལགས་ཕུལ་བས།
ཨ་ཕོ་ཁྱེད་ཚོ་རྟག་ཏུ་སྡོད་པའི་འདུ་ཤེས་འདི་ག་ང་ལ་མི་འདུག །སྐྱེས་ཟིན་པ་ནས་འཆི་བའི་བྱ་གཏོང་

པའི་སྐད་དྲག་པོ་འདི་སྙིང་ལ་ལྕགས་གཟེར་བཏབ་པ་ཙམ་འདུག །ཁྱོད་ཚོ་ལ་འདི་འདྲའི་ཚུལ་བསམས་མི་དགོས་པ་རེ་དགའ་གསུང་བ་དང་ད་ལོ་དགོན་པ་འདི་ཚོའི་འཁྲི་བ་འདི་ཡང་བཅད་སྙམ་ཀྱང༌། རྩིས་མི་སྤྲོད་པར་གཏན་དུ་འཛིན་སྙམ་པའི་ཧམ་ཅན་འདྲ་འདུག་ཀྱང་འཛིན་རྒྱུ་མ་བྱུང་ན་ངོ་ཚ་ཡོ་གསུང་བ་སོགས་ཐུགས་འབྱུང་བའི་བཀའ་ཡང་ཡང་ཕེབས་པ་ཞིག་འདུག་ཀྱང་མི་སྲིད་སྙམ་པ་མ་གཏོགས་གོར་མ་ཆག
།གང་ལྟར་ཚེས་བཅུའི་མཆོད་པ་རྒྱས་པར་གནང་སྤྱན་རས་གཟིགས་ཀྱི་བཟླས་པའི་དུས་སུ་བོད་ཡུལ་མུན་པའི་གླིང་འདིར་འཕགས་པ་འདི་ཉིད་ཀྱི་སྨོན་ལམ་གྱི་དབང་གིས་གདུལ་བྱའི་ཞིང་ཡིན་པ་དང་གུ་རུ་ཆོས་དབང་གིས་ཨྱོན་ལ་ཆོས་གསན་པའི་རྣམ་ཐར་མནལ་ལམ་མར།
གུ་རུ་དཔལ་དབྱངས་ཐུགས་རྗེ་ཆེན་པོའི་འཕྲིན་ལས་ཁོ་ན་སྣང་བ་ལ། ཇི་ཙུག་ལགས་ཞུས་པས་སྲིན་པོ་སྡིག་ཤས་ཆེ་བས་ཡིན་རྒྱལ་བ་གཅིག་གི་དཀྱིལ་འཁོར་དུ་རྒྱལ་བ་ཀུན་གྱི་འཕྲིན་ལས་བཏང་བས་ཆོག
།ཁྱེད་བོད་རྣམས་ཀྱང་སྡིག་པ་ཆུང་རྒྱུ་མེད་པས་དེ་ལྟར་བྱས་ན་འཐད་གསུང་བ་ལྟར། ངས་སྔར་ཕན་ལ་འཕགས་མཆོག་འདིའི་དཀྱིལ་འཁོར་བསྒྲུབས་ཤིང་མཆོད་པ་དང་འཇུག་ཅིང་དབང་བླང་བ་ཁྲི་ཁྲག་ལྔ་ཁ་རལ་སོང༌།
དེ་རྗེས་འཇུག་འདྲས་བྱེད་མི་བྱུང་ན་བོད་སྤྱི་འདི་ལ་ཕན་པ་དང་རང་རང་སྡིག་པས་འཇིགས་པ་མཐའ་དག་ལས་སྐྱོབ་པ་འདུག་ཀྱང་བྱེད་མཁན་མི་འདུག །འདི་ལས་ལྷག་པའི་བ་རྫི་མ་ཞིག་སྒྲུབ་སྙམ་པ་ཚོ་ནམ་མཁའི་མཐའ་འཚོལ་བ་སྣང་ངོ་གསུང༌།
དེ་ནས་ཚེས་བཅུ་བཞི་ལ་རྗེ་ངག་དབང་དྲུང་རི་ཁྲོད་ཤིང་མང་གི་གདན་ས་བཀོད་པའི་བཀའ་ལུང་ཕེབས་པས། སྤྱིར་

བླ་མའི་འདོད་པ་ཡེ་མེད་པ་དང་ལྷག་པར་སྐྱེ་བ་མི་མཐུན་པ་ནས། དགོངས་པས་གྲོལ་བ་དགོས་ཟེར་བ་ལ་དེ་ལྟར་མ་གསུང༌། འཇིག་རྟེན་ན་བུ་དང་ཆོས་ལ་སློབ་མ་ཡིན་ཕྱིན་རྟེན་འབྲེལ་གྱི་ཆ་ཡང་ཡོད་གསུང་བས་དེ་ལྟར་སྣང་ངོ༌།
།ཕྱི་ནང་གི་ལས་མགོན་གྱི་རྗེས་གནང་སོགས་བྱེད་དོ་གསུང་ཞལ་བཞེས་གནང༌། དེ་ནས་ཚེས་བཅོ་ལྔ་ལ་རྣམ་ཐར་གྱི་ལྗགས་ལུང་གོང་ནས་ཞལ་ངོས་དབུ་མཛད་བུ་སློབ་རགས་བསྡུས་ཐོག་ཅིག་ལ་གནང༌།
དེ་ཉིན་གྱིས་ཆོས་ཐུན་གྲོལ་དགོངས་ཐུན་ལ་ཕེབས་ཁར། རྣམ་ཐར་གྱི་ལུང་དགོས་ཟེར་བ་ང་གང་ཟེར་ལྟ་བ་ཡིན་པ་འདྲ་གསུང༌། དེ་འདྲ་ཅི་ཡིན་ལགས་ཞུས་པས། ང་ལ་རྣངས་མེད་ཀྱང་གསར་རྙིང་གི་རྒྱ་བོད་ཀྱི་བླ་མ་བརྒྱུད་པ་ཇི་སྙེད་དང་དེ་དང་མཚུངས་པའི་རྒྱུད་སྡེ་བཞིའི་ཡི་དམ་ཞི་ཁྲོ་དམ་ཅན་རྒྱ་མཚོ་འདས་པ་དང་འཇིག་རྟེན་པའི་སྲུང་མ་མང་པོ་ཡོད་པས།
དེ་རྣམས་ལ་ཉམས་གསོ་བའི་ཕྱིར་དང༌། ཕྱི་ནང་གི་རྟེན་འབྲེལ་གང་འགྲིག་བྱེད་དགོས་པ་ལ་མ་བྱུང་སོང༌།
ང་རང་གི་བྱས་ན་ཤེས་འདོད་ལངས་པ་ལྟར་ཡོད་སྙམ་པ་བྱུང༌། གཏེར་སྦྱིན་འདི་ཚོ་ལས་ཚོགས་འཁོར་ཞིག་བྱས་ན་ལོ་རེ་ལོ་གཉིས་རྟེན་འབྲེལ་ཞིག་བདོག་སྟེ་ཕཊ་གསུང༌།
འོ་ན་སང་ཉིན་ཚོགས་འཁོར་ཞིག་དང་བསྐང་གསོ་འདྲ་ཡང་བྱས་ན་ཡོང་ལགས་སམ་ཞུས་པས་སྔ་མ་དགོས་པ་རྟིང་མ་བྱས་པས་ཅི་ལ་ཕན་ད་དེ་ག་ཡིན་མི་བྱེད་གསུང༌། ལྟས་ཇི་ལྟར་བདའ་ལགས་ཞུས་པས།
གོ་རྒྱུ་མེད་ལབས་ཀྱང་ཐང་ཆད་པ་ལས་མི་འདུག་འཆི་བའི་རྟགས་མང་པོ་འདུག་གསུང་བྱུང་བས། ཞབས་པད་བརྟན་པ་བཀའ་དྲིན་ཆེ་དགོས་བརྟན་བཞུགས་ཞིག་ཀྱང་འབུལ་ཞུས་པས་

རོ་མགོ་མེད་པ་ལ་བཅོས་ཐབས་ཡོད་ན་དེ་ག་མཛོད་གསུང༌། འོན་ཀྱང་གསང་ལ་ཁ་རོག་སྡོད་གསུང་བ་ཙམ་བྱུང་ཀྱང་བློ་ལ་བདེ་བའི་གོ་སྐབས་མ་བྱུང༌། ད་སྐུ་རིམ་འདྲ་མཛད་དགོས་པ་འདྲ་ཞུས་པས་རིམ་གྲོའི་མཐའ་རྫོགས་ནས་མེད།
ང་ལས་གཞན་ཕྱུག་པ་ཡོད་སྦྱིན་པའི་མཐའ་མ་དེ་ཡིན། ང་ལ་ཡིད་ལ་ཡོད་པ་གང་ཡང་ལག་ཏུ་མ་བླངས་ཁ་ལ་མ་བྱིན་པར་ཟུར་འཐེན་ཁོ་ན་བྱེད་པ་ཞིག་འདུག་སྟེ་ལྟོས་ཨ་གསུང་ཐུགས་ཆད་པ་དུ་མ་གནང་བྱུང་བས།
ཅི་བྱ་གཏོལ་མེད་དུ་གྱུར་པ་ཞིག་བྱུང་བ་སོགས་དེ་སྐོར་མཐའ་ཡས་པའི་བཀའ་ཕེབས་པ་ཞིག་འདུག་ཀྱང་འདིར་དགོས་མེད་དུ་ཟད་པས་མ་སྤྲོས། གང་ལྟར་དེ་གྲོལ་ནས་སྒྲུབ་པ་ཆེན་པོ་བཀའ་བརྒྱད་ཀྱི་ཐུགས་དམ་ཟབ་སྐོར་གནང་བའི་དུས་མཛད་ཀྱང་སློབ་མ་རྣམས་གཞན་དབང་དུ་ཤོར་ནས་མ་བྱུང་ངོ༌།
།ཟླ་བ་དེ་ནང་གི་ཚེས་བཅོ་བརྒྱད་ལ་བབས་སྐུ་འཁྲུགས་ཀྱི་གཞི་མ་ཕྲན་བུ་ཡོད་པའི་སྟེང་དུ་སྐུ་གྲིབ་ལ་ཉེན་པའི་སྐུ་ཁམས་ཉོག་ཚད་པ་ཙམ་བྱུང་བའི་ངང་ནས་སླར་ཡང་དོན་དུ་གཉེར་བ་མང་པོ་ལ་རྣམ་ཐར་གྱི་ལྗགས་ལུང་ཚར་གཅིག་གནང༌།
སྐུ་ཁམས་ཀྱང་དངས་མུར་བྱུང་སྐབས་བཞུགས་ཡུལ་གྱི་འཕྲོ་འདི་ཚོ་དང་ལྷ་ཁང་གི་ལྡེབས་རིས་འདི་རྣམས་བསོས་འཕྲལ་བྱེད་དགོས་པ་འདྲ་བས་ཚོན་རྩི་འདྲ་རྩོལ་གྲུབ་བྱེད་དགོས་པ་འདྲ་ཞུས་པས།
ཁང་པ་རུ་ནི་སུ་སྡོད་པ་སྡོད་ང་སྡོད་པའི་ངེས་པ་ནི་མེད་ལྡེབས་རིས་རྣམས་སུས་མཛད་ཀྱང་སྟབས་བདེ་མོད།
ངས་ནི་གྲུབ་པའི་ལུགས་ཡིན་གསུང་མདོར་ན་ཕྱོགས་དུ་མ་ནས་བཀའ་ལུང་ཕེབས་པ་ལ་སྙིང་ཁོང་ལྕགས་ལ་བྱས་པའི་བྲེད་པོ་ཁོས་གོར་མ་ཆག་གོ །

ལར་དེ་ལོ་མཆོད་ཡོན་སྡེབས་ཅིག་ཏུ་སྐུ་དོག་ཆེན་པོ་འདུག་པས། གོང་དུ་ཞབས་དྲུང་མ་ཆེན་སྐུ་ཁམས་ཤིན་ཏུ་ཉོག་པ་ཞིག་བྱུང་བ་ནས། དམ་པ་ཉིད་ལ་ཕེབས་བཞུད་ཀྱི་གདན་འདྲེན་ནན་འབུལ་ཞུས་པས། བདག་ཀྱང་ཁམས་བདེ་མོ་མི་འདུག་སྟེ་ཤི་ན་ཡང་འགྲོ་དགོས།
སྡེ་པ་འདི་ཉིད་སྡེ་པ་སྒར་པའི་རྣམ་འཕྲུལ་ཡིན། ང་དེའི་དུས་རྡོ་རིང་རིན་པོ་ཆེའི་གྲ་པ་ཞིག་ཡིན་ངེད་གཉིས་སྨོན་ལམ་གྱི་དབང་གིས་འདིར་འདུས་པ་ཡིན།
དེའི་སྐབས་སུ་སྡེ་པ་དེའི་ཕུན་ཚོགས་ལ་གླགས་ལྟ་བའི་རྒྱ་འདྲེ་མ་རུངས་པ་དེ་ལ་རྡོ་རིང་རིན་པོ་ཆེས་སྐྲད་གཟིར་བྱས་པའི་ལན་ཆགས་རྙོག་པར་འདུག །ང་དམ་པ་དེའི་གསུང་རྒྱུན་ལྷད་མ་ཞུགས་པ་འཆད་མཁན་ཡིན་པས་ལན་ཆགས་འཇལ་པར་འགྲོ་གསུང༌།
ཟླ་བ་བཅུ་གཉིས་པའི་ཚེས་གཅིག་ལ་བླ་མ་དྲག་པོའི་བསྐྱེད་རིམ་གྱི་ཏིང་ངེ་འཛིན་ལ་ཞུགས་ནས་ལྷ་འདྲེ་མི་གསུམ་ཚང་མ་འདར་ཁྲིལ་ལེ་བའི་ངང་ནས་རྩེར་ཕེབས།
བྱིན་རླབས་ཀྱི་ཟིལ་མ་བཟོད་པའམ་འདི་ལྟར་དམ་པ་འདི་ཉིད་ལ་འོ་བརྒྱལ་འདི་འདྲའི་དུས་ཁོ་ན་མཛད་དགོས་བདག་གིས་ཞུ་བ་སྙམ་ཡུས་ཀྱི་རྒྱལ་བའམ་སྐྱེངས་པ་ལྟ་བུའི་ཚུལ་གྱིས་ཞབས་དྲུང་ཉིད་སྤྱན་ཆབ་མང་དུ་སིལ་བ་ལ།
དེ་ཙུག་མཛད་མི་དགོས་ཐུགས་བདེ་འབོལ་མཛོད་ངས་ཁྱེད་བསམས་ནས་ལུས་སྲོག་ཐེད་དུ་བོར་ནས་ཡོང་བ་ལགས་གསུང༌། དབུ་ལ་ཕྱག་གི་བྱིལ་བྱིལ་གནང༌། ང་ལས་སྐྱིད་པ་མེད་སྙམ་པའི་རྦད་ཁམ་མཛོད་གསུང་ཐུགས་དབྱུང་གཟེངས་བསྟོད་མཛད།
ཞབས་ཀྱིས་དབུ་ལ་བསྣུན་བརྒྱུད་པའི་བཀའ་བསྒོའི་མཐར་འདི་སྣང་ཕུན་

ཚོགས་ལ་གླགས་ལྟ་བ་ཐམས་ཅད་ཕྱིའི་རྒྱལ་མཚོའི་མཐར་སྐྲད་པ་དང༌། ཕྱི་མ་བྱང་ཆུབ་ཀྱི་ས་ལམ་ལ་བར་དུ་གཅོད་པ་ཐམས་ཅད་ཞི་བའི་འཕྲིན་བཅོལ་དང་བཅས་པ་རྒྱས་པར་གནང༌། རིམ་པས་སྐུ་ཉིད་དངས་པའི་འགོ་ཚུགས།
ཚེས་གསུམ་གྱི་ཉིན་སྐུ་ཚེའི་བར་ཆད་ཐམས་ཅད་ཞི་བ་དང་བསྲིང་བའི་ཕྱིར་ཚེ་དབང་ལྕགས་སྡོང་མ་བརྒྱ་ཚར་གནང་བའི་ཕྱེད་ཙམ་སོང་བ་ན་དམ་པ་ཉིད་ཐུགས་མི་ནོན་པ་ལྟ་བུའི་བུན་ནེ་བ་ཞིག་བྱུང་བ་ནས་སྐུ་བསེར་ལྟ་བུ་ཡིན་ནམ་ཞུས་འཇམ་ཕྲན་བུ་ཙམ་མཛད་བཀའ་དབང་རྫོགས་པར་གནང༌།
ད་ཞབས་དྲུང་རང་འཇིག་རྟེན་ན་བདེ་བ་གང་ཡང་མི་འདུག་མོད་འོན་ཀྱང་ང་ཉིད་ལས་ལྷག་པ་མེད་སྙམ་ལྷོད་དེ་བཞུགས། ཅུང་ཟད་ཡེར་བའི་གྲབས་བྱུང་ན་ཐུགས་དབང་ཆེན་རིན་པོ་ཆེ་གསེར་གྱི་ས་གཞིར་ཕབ་ལ་དེའི་ངང་ལ་ཞིག་གེ་ཞོག་མཛོད་གསུང་བསླབ་སྟོན་གནང༌།
ཐུགས་དམ་སྤྲོས་བཅས་རྣམས་ཀྱང་སྤྲོས་མེད་ཁོ་ནའི་ངང་ལ་ཡུན་རིང་དུ་ཧར་རེ་བཞུགས་པ་གནང༌།
སྐུ་འཁོར་ཡོང་བའི་སྐྱ་སེར་ཀུན་ལ། ཁོ་དེ་ཚོ་འཇིག་རྟེན་འདི་ལ་སྙིང་པོ་ཨེ་འདུག །མ་ཎི་རེ་བགྲོངས་དང་གསུང་བ་ལན་ཅིག་མ་ཡིན་པར་གནང༌། མདོར་ན་ཚེ་འདི་ལ་ཞེན་ལོག་གི་བཀའ་ལུང་འབའ་ཞིག་གནང་ངོ༌།
བཀའ་དབང་ཕྱེད་ཙམ་སོང་བའི་དུས་ཐུགས་ལ་ཇི་ལྟར་བཞེད་པ་བྱུང་ལགས་ཞུས་པས། རི་བོ་པོ་ཏ་ལ་ནས་འཕགས་པ་སྤྱན་རས་གཟིགས་ཀྱི་གནང་བ་ཡིན་ཟེར་བའི་ཁྱེའུ་དཀར་པོ་རལ་པའི་ཅོད་པན་ཅུང་ཟད་ཡོད་པ་དར་དམར་པོའི་ཨང་རག་བྱས་པ་མེ་ཏོག་དཀར་པོའི་སེ་རལ་ཁ་དང་ལག་ན་དུང་དཀར་པོ་དང་པདྨ་དཀར་པོ་ཁྱེར་བ་

ཞིག་གིས། ང་ལ་རྒྱ་ཕྱག་སྡམ་ནས་ཚེ་ཟན་གྱི་བུམ་པའང་འཆོར་ལ་ཉེ་བ་ཕྱུང༌། ཀུན་མཁྱེན་རོང་པོས་སེ་སྡོང་ཅན་ཁྲིད་ནས་རྒྱ་ནག་ལ་ཀློག་སོང་བ་གཟིགས་ལགས་སམ་ཟེར་འདུག །རྒོད་བྲོ་སྡེ་པ་འདིའི་སྐུ་རིམ་ལ་མནན་པ་ཞིག་མེད་ཀ་མེད་འདུག་ཀྱང་མི་འགྲུབ་པ་འདུག
།ད་ལམ་སྐུ་ཁམས་གཞི་མེད་དུ་དངས་པ་ཡོད་པ་འདུག་པས་བློ་བདེ། ཁྱེའུ་དེ་ཉིད་འཕགས་པའི་སྣང་བ་ནི་ཨེ་ཡིན་མི་ཤེས་ང་ལ་ཁྱོད་ཀྱི་གདུལ་བྱའི་ཞིང་ཁམས་ཡིན་ཟེར་ལུང་པ་ཐམས་ཅད་ནགས་རོང་འབའ་ཞིག་བྱས་པ་འདྲ་དང་ཆུ་བོ་ཁོ་ནས་བསྐོར་བའི་ལུང་པ་མང་པོ་དང་ལུང་ཕྲན་ཇི་སྙེད་སྟོན་པར་བྱེད་པ་ཞིག་བྱུང༌།
དེ་བར་ལ་ང་ལ་རླུང་ཡིན་བྱས་པ་འདྲ་དོན་ལ་དེ་ལྟད་མོ་ལ་ཡོངས་པ་ཡིན་གསུང༌།
མི་གཞན་ལ་མ་ཟེར་གསུང་པ་ཙམ་གནང་མོད། བཀའ་དབང་དེའི་རིང་ལ་བརྒྱ་ཚར་ཅུང་མ་སོང་ལགས་སམ་ཞུས་ཀྱང་བརྒྱ་ཚར་སོང༌། ངས་གྲངས་ཏིག་ཏིག་བྱས་པ་འདི་ལགས་གསུང་ཕྱག་འཕྲེང་སྟོན་པ་གནང༌།
དོན་ལ་ཡང་སོང་བ་དེ་གར་གདའ། ཚེས་ལྔ་ལ་གསུང་ལས་བྱོན་པའི་སྲས་ཀྱི་མཆོག་གྱུར་རྗེ་བཙུན་ངག་དབང་དྲུང་རི་ཁྲོད་ཤིང་མང་གི་གདན་སར་ཕེབས་པའི་བསླབ་སྟོན་ཞུ་བར་ཕེབས།
ད་ལམ་ཤིང་མང་ལ་ཁོར་པ་བྱོན་སླར་དགོན་པར་ཕེབས་ནས་ཕྱི་ནང་གི་ལས་མགོན་སོགས་ཆོས་གང་ཡོང་བྱེད་པ་ཡིན་ནོ། །ལུགས་གཉིས་སྦྲེལ་བའི་དཔོན་པོ་འདི་པའི་བསོད་ནམས་ཀྱི་རྒྱབ་དཔུང་མཛད་པའི་དུས་ཞིག་ཡོང་བས་དྲག་སྔགས་ཀྱི་འཁོར་ལོ་རྒྱུན་ཆད་མེད་པར་རྟག་ཏུ་བཟླ་བ་གལ་ཆེ།
བདག་ཀྱང་ཁམས་བདེ་རྒྱུ་རང་

མི་འདུག་པས་ཡུན་རིང་སྡོད་དུ་དཀའ། ཐུགས་དམ་དང་བསྟན་པ་དང་སེམས་ཅན་ལ་ཕན་པ་རྒྱ་ཆེར་མཛོད། འམ་བུ་ཤི་ན་ཡང་ཁ་ཆེམས་མཛོད། མ་ཤི་ན་ཡང་བསླབ་སྟོན་གྱི་དངས་མ་ཡིན་གསུང་ལུང་བསྟན་སྩལ། མདོར་ན་མི་བཞུགས་པ་ཁོ་ནའི་དགོངས་པ་མཛད་གདའ།
སླར་ཡང་རྗེ་དྲུང་གིས་སྐུ་ཁམས་ཀྱི་ཚོ་འཛིན་སོགས་ཞུ་ཆ་འདྲ་འབུལ་གྱིན་གདའ་བས་ལན་མི་གསུང་པར་ལྟ་བ་སྤྲོས་བྲལ་ཁོ་ན་ལ་ཟིམ་མེ་འཇོག་པ་གནང་གདའ། དེ་ནུབ་ས་སྲིབ་ཙམ་ལ་སྐུ་ཉིད་གསང་བའི་དུས་ཁོ་དེ་སྔར་ཕན་ང་ལ་སྲི་ངན་པ་འདི་འདྲ་ཡེ་ཡོང་མ་མྱོང་སྟེ་འོན་ཀྱང་ད་ལོ་ཨ་མའི་ལོ་སྲི་དང་ཞབས་དྲུང་མཁྱེན་བརྩེའི་དྲུང་གི་ལོ་དུས་ཀྱི་སྲི་དང་སྒོར་མ་ནས་ང་མི་སྡོད་པ་འདུག
།ད་སྡེ་པར་ཞུས་ན་ཐུགས་ཁྲལ་ཆེ་བས་མ་ཞུ། སང་ཉིན་དགོན་པར་འགྲོ་ཞུས་ཤོག །ལོ་མང་ག་ནས་སྡོང་དེ་རིང་སང་མི་འཆི་བའི་ངེས་པ་མི་འདུག་གསུང༌། མི་ཚེ་ཆོས་ལ་བསྐྱལ་བའི་ཁུང་ཡིན་པས་རྫོང་སོགས་ཁྱིམ་ནང་དུ་ཤི་ན་དེ་འདྲ་ལས་བླུན་པ་མེད་གསུང༌།
སང་དགོན་པར་ཕེབས་པའི་བསླབ་སྟོན་རྣམས་ཞུས། ཚེས་བདུན་ལ་སྡེ་པའི་དྲུང་དུ་བཞུགས་གྲལ་རྒྱས་པར་མཛད་གསོལ་འདེགས་འབུལ་ཆས་རྣམས་ནི་ལྷའི་དཔལ་འབྱོར་ལ་འགྲན་ཟླ་བྲལ་བ་འདུག
།ཕེབས་ཀར་ཞབས་དབང་དང་བརྒྱུད་པའི་བཀའ་བསྒོ་རྒྱས་པར་མཛད་རྗེས། སྐུ་ཚེ་འདི་ཉིད་དུ་ནད་གདོན་བར་དུ་གཅོད་པ་ཐམས་ཅད་ཞི་བ་དང༌། ཚེ་དང་དཔལ་འབྱོར་ཐམས་ཅད་རྒྱས་པ་དང༌།
སྐྱེ་བ་དང་ཚེ་རབས་ཐམས་ཅད་དུ་ཐུགས་རྗེའི་སྐྱབས་འོག་ཆུད་པའི་འཕྲིན་ལས་བཅོལ་བ་དྲག་ཏུ་མཛད།

འཇིག་རྟེན་ཕྱི་མའི་བསླབ་བྱ་ལ། ཞབས་དྲུང་རང་ད་ལམ་སྐུ་ཁམས་དགའ་མོ་ཡོད་གདའོ། །རྒྱལ་སྲིད་ཆོས་བཞིན་དུ་སྐྱོངས། ཐུགས་དམ་གོང་འཕེལ་དང༌། གཡོག་པོ་ལ་བྱམས་བརྩེ་དང་མ་བྲལ་བའི་སྐྱོང་རྡར་མཛོད།
འམ་བུ་ལ་ཐུགས་འཕྲེང་མི་དགོས་སྐུ་ཁམས་ཀྱི་འཚོ་སྐྱོང་གང་ཡོང་མཛོད་གསུང༌། དོན་ལ་འབྲལ་མི་ཕོད་པ་ཙམ་མཛད་ནས་དགོན་པར་ཕེབས། དེ་ནུབ་རས་ཕྲན་བུ་ཞིག་ལས་འདུག་པས་འདི་ཚོ་དགེ་འདུན་ལ་ཕུལ་གཏོང་གསུང༌།
ཀ་ཤི་ཀའི་རས་འབའ་ཞིག་གི་དགེ་འདུན་རེ་ལ་ཁ་རེའི་འགྱེད། བླ་མ་ཡབ་སྲས་སོ་སོའི་གདུང་དང་སྐུ་འདྲ་ལ་སྙན་དར་སོགས་ཀྱི་ཞལ་བཀོད་གནང༌། ཚེས་བརྒྱད་ལ་མང་ཇ་འགྱེད་ཆས། རྡོ་རྗེ་འཇིགས་བྱེད་ཀྱི་བརྒྱུད་པ་རིན་པོ་ཆེའི་ལྷ་ཁང་དུ་ལས་ཀྱི་གཤིན་རྗེ་དང༌།
དཔལ་ལྡན་ལྷ་མོ་ཉིད་ལ་སྙན་དར་དང་ཐུགས་དམ་གཏོར་གཞི་འཛུགས་པ་གནང༌། བསྐང་གསོ་བརྒྱ་ཚར་རེའང་མཛད་པའི་ཕྱེད་ལྷག་ཙམ་སོང་བ་ན།
ངས་གཏོར་མ་འཛུགས་པ་དང་བསྐང་གསོ་བྱེད་པའི་མཐའ་མ་ཡིན་པས། ལྷ་མཆོག་ཁྱེད་ཀྱིས་བྱིན་གྱིས་རློབས་ཤིག །ས་ལམ་གྱི་བར་ཆད་སྲུང་ཤིག་གསུང་བྱུང་བས། བསྟན་པ་དང་སེམས་ཅན་གྱི་དོན་དང་བདག་སོགས་གདུལ་བྱའི་ཚོགས་ལ་དགོངས་ནས་དེ་ལྟར་མི་གསུང་བ་ཞུ།
ད་ལན་ཚེས་བཅོ་ལྔ་ལ་བརྟན་བཞུགས་ཀྱི་གསོལ་འདེབས་ཀྱང་བྱེད་རྩིས་ཡིན་ལགས་ཞུས། དེ་ག་མཛོད་དང་གདན་གཞན་ནའང་བཤམས་གདའ་གསུང༌། དེ་ནས་བསྐང་གསོའི་མཇུག་རྫོགས་པ་དང་ཉི་མ་ཕྱེད་

ཡོལ་ཙམ་ལ་སྙུང་བའི་ཚུལ་བསྟན། དེ་སྐབས་བསམ་གྲུབ་ནས་སྐྱ་སེར་ཀུན་གྱི་ཁྲོད་ནས་གཅིག་གཉིས་ལ་ཆགས་སྡང་གི་གདོན་ཞུགས་ནས། བླ་མ་དཔོན་པོ་རྒྱུ་འབྲས་གསུམ་ཁྱད་དུ་བསད་པའི་རྗེས་མང་པོ་སྔར་ནས་ཀྱང་འདུག་པ་དང༌།
དེའི་མིག་ལྟོས་ངན་པས་མཚམས་སྦྱར་ནས་ད་ལན་ཀྱང་ཁོ་རང་རྣམས་འདི་ཕྱིའི་དོན་ཐམས་ཅད་རྩ་བ་ནས་བརླག་པ་ཞིག་དང༌། ཉམས་གྲིབ་ཀྱིས་རྐྱེན་བྱས་དམ་པ་ཉིད་ཀྱི་ཞིང་ཁམས་འདི་ཉིད་སྟོང་པར་གྱུར་པའི་རྒྱུ་བྱས་སོ།
།དེ་ནུབ་ན་བཟའ་སོགས་སྐུ་རིམ་གྱི་ལན་གྲངས་མང་དུ་མཛད། ཚེས་དགུའི་སྔ་བར་སྡེ་པ་འདུལ་ལགས་ངམ་རིང་དུ་ཕེབས་དགོས་ཀྱི་ཞབས་དབང་ཞུ་བ་དང༌། སྐུ་ཁམས་ཀྱི་འཚོ་སྐྱོང་ཞུ་བར་ཕེབས་སྐབས།
བྱིན་རླབས་ཀྱི་གནང་བྱིན་སྟོབས་ཆེ་བ་དང་བཅས། ངམ་རིང་ལ་དེ་རིང་བྱོན་རྒྱུ་ལགས་སམ། དེ་ག་ལགས་དཔོན་པོ་འདི་ཚོ་ལས་སྐྱག་པ་མེད་པས་བྱོན་མཛོད། སྒོར་མ་ནས་རྟོག་པ་ཞིབ་མོ་དང་ལུས་ངག་ཡིད་གསུམ་ཐུགས་དམ་ལ་དྲིལ་མཛོད།
སྙིང་པོ་གང་ལའང་མི་འདུག་པ། བདག་ཀྱང་ཨ་ཐོ་ཡོང་ངམ། མ་བྱུང་བར་ཤི་ཡང་མི་ཚེ་མཐར་ཁྱོངས་ཤུལ་ན་འཕྲང་དགོས་པ་ནི་ཅི་ཡང་མེད། ཆོས་འགོ་ཐོན་པའི་ཁུངས་བྱས་འགྱོད་པ་མེད་གསུང་བ་ལ།
བསྟན་པ་ཉག་པའི་དུས་དང་སེམས་ཅན་སྡུག་པའི་དུས་འདིར། དམ་པ་ཉིད་བདག་སོགས་གདུལ་བྱ་མཐའ་དག་ལ་དགོངས་ནས་ཞབས་པད་བརྟན་པ་གནང་དགོས་ཞུ་བ་ལ། དེ་ག་ཞུ་ཐུགས་འཕྲང་འཕྲང་མ་མཛད་པར་བྱོན་མྱུར་དུ་མཇལ་ཡོང་གསུང༌།
དེ་ནས་རིམ་པར་ཕེབས་རྩིས་མཛད་པས། ཉི་མ་ཕྱེད་ཡོལ་ཙམ་ནས་

དམ་པ་ཉིད་མི་བཞུགས་པའི་གྲབས་འདུག་པས། སྡེ་པ་ཆེ་ས་ནི་སྙུང༌། གཅིག་ངམ་རིང་ལ་ཕེབས་ན་མི་ཡོང་བ་འདྲ་དགོངས་པ་མཛད་པར་འདུག །མྱུར་དུ་མཇལ་གསུང་བ་ལྟར་ཕེབས་འགྲུལ་ནི་ཤོལ་དགོས་ཤར། སྨན་པ་རྣམས་ལ་འཕྲལ་ལེགས་ཙམ་དུ།
ང་ཇི་ལྟར་ཡོང་བ་འདུག་པ་ཙམ་ཕེབས། རྡོ་རྗེའི་སྐུ་ལུས་ལ་འདི་ཡོང་གི་ཚོད་ཐིངས་པའི་གཤིས་སུ་མི་འདུག་ཟེར། ཅུང་ཟད་འཇིགས་པར་སྣང་ངོ༌། །ཕྱི་མོ་ནས་སྡེ་པས་ངམ་རིང་ལ་མ་བྱོན་པ་ཡིན་ནམ་གསུང༌།
སྐུ་ཁམས་དུབ་ཏུ་སོང་བ་ནས་འགྲོ་མ་ནུས་བྱུང་ལགས་ཞུས། ཧེ་ཧེ་འམ་བུ་ཤི་དོགས་མེད་གསུང་ཐུགས་གསོ་བ་གནང༌། ཚེས་བཅུའི་སྔ་དྲོ་གཏོར་མ་དང་མཆོད་པ་ཤོམས་ཚེས་བཅུ་རྒྱས་པར་བྱེད་གསུང༌།
རྗེ་དཀོན་ཅོག་གྲགས་པ་ལ། ཆོས་རྗེ་མི་འདི་ཚོའི་བྱེད་ཁྱེར་འདི་དང་བདག་ཀྱང་འཆི་བ་ལ་ཐུག་པ་འདི་གར་འདུག །ཁྱེད་རང་སྒྲུབ་པ་སྙིང་པོ་ཉམས་སུ་ལོང༌། འམ་བུ་ལ་མ་འགྲན་པར་འཆི་ཙ་ན་མི་མཚེར་ཙམ་རེ་མཛོད་གསུང་པ་ལ།
དམ་པ་ཁྱེད་མ་བཞུགས་ན་བདག་ལྟོས་བཅས་རྣམས་སུ་ལ་རེ་བ་ཞབས་པད་བརྟན་པ་གནང་དགོས་ཞུ་བ་ལ། འཇིག་རྟེན་ནི་དཔོན་ལ་རེ་ལྟོས་འཆོལ། ཆོས་ཕྱོགས་ནིའམ་བུ་བསམས་ལ་ཉམས་ལེན་ལ་འབུངས་མཛོད།
སེམས་ཅན་ལ་ཕན་པ་གང་ནུས་མཛོད་གསུང༌། ཐུགས་དམ་གྱི་ཕྱག་ཕྱི་བྱེད་མི་རྣམས་ནི་ཚེས་བཅུའི་མཆོད་པ་ལ་འདི་ལྟ་བུའི་དུས་ཤར་རོ་སྙམ་སྐད་ཀྱི་སང་ཐོན་པར་ངུ་བ་དང༌། དམ་པ་ཉིད་ཀྱི་ཞལ་འཛུམ་ལྟས་པའི་མོད་ལ་མཆི་མའི་རྒྱུན་ནི་ཡུར་ཆུའི་རྒྱུན་ལྟར་འབབ་

ཅིང༌། ཅི་བྱ་གཏོལ་མེད་དུ་གྱུར་པ་བྱུང༌། འོན་ཀྱང་དམ་པ་ཉིད་ཞབས་པད་བརྟན་པ་དག་ཀྱང་སྲིད་དམ་སྙམ་པ་དང༌། ཚེས་བཅུའང་ཆག་ན་མི་རུང་སྙམ་ལུས་སེམས་ཚུགས་མི་ཐུབ་ཀྱང་བྱེད་པའི་རྩིས་བྱས། ཚོགས་འཁོར་གྱི་སྐབས་སུ་བབས་པ་ཚོགས་འཁོར་རྒྱས་པར་བྱེད་ང་ལའང་ཞུས།
ཞབས་དྲུང་དང་ཁྱེད་ཚོ་རང་ཡང་ཡིད་ཆེས་པར་ཟོ་གསུང་ཚོགས་འཁོར་རྒྱས་པར་གནང༌། དེ་ནུབ་ཞབས་དྲུང་ལྷུན་ཆེན་ལགས་ཀྱི་སྐུ་འདྲ་རིན་པོ་ཆེ་ཁ་རེ་ལ་ཕྱག་ནས་ཞུས་གསུང་སྙན་དབང་ཕུལ་བས།
མཚན་ལ་རབ་གནས་བྱུང་དོགས་མེད་སང་སྔ་བར་བྱེད་པ་ཡིན་ནོ་གསུང༌། དེ་ནས་ཐོ་རང་གི་དུས་ཉིད་ན་སྐུ་ལུས་དྲང་པོར་བཞུགས་ནས། སྐད་ཅིག་ཡུད་ཙམ་ཞིག་ལ་མ་བཞུགས་པ་ཞིག་བྱུང་བས།
སླར་ད་ལམ་ཞིང་ཁམས་ཇི་འདྲ་ཞིག་ལ་གཤེགས་ཞུས་པས། ཤར་ཕྱོགས་མངོན་པར་དགའ་བའམ་པོ་ཏ་ལ་ཡི་ཞིང་དུ་ཁོར་ཙམ་འགྲོ་བསམ་པ་བྱུང་གསུང་དོན་ལའང་གཤེགས་པར་གདའ། ཚེས་བཅུ་གཅིག་ལ་སླར་ཡང་ཞལ་འཛུམ་དང་བཅས་ཕེབས་ནས།
ཁྱེད་ཚོས་ང་ཤི་བའི་ཁུངས་བྱས་པ་ཨེ་ཡིན་གསུང་དབུགས་དབྱུང༌། དེ་ནས་ཞབས་དྲུང་གི་དམ་པ་ཁྱེད་ལྟ་བུ་སྐྱེ་འཆི་ལ་རང་དབང་ཐོབ་པ་ཡིན་པས། བསྟན་པ་དང་སེམས་ཅན་གྱི་དཔལ་དུ་སླར་ཕེབས་པར་བཀའ་དྲིན་ཆེ་ཞུ་བའི་རྟེན་དང༌།
བདག་སོགས་གདུལ་བྱའི་ཞིང་ཁམས་མི་གཏོང་བར་བཞུགས་པ་གནང་དགོས་ཞུ་བ་གནང་བས། དེ་ག་བྱེད་གསུང་བ་དང༌། ཕྱག་ཡོད་ཀྱི་བྱིན་རླབས་ཅི་འདུག་ཐམས་ཅད་ཚོགས་གཅིག་ཏུ་མཛད་པ་དང༌།
བདག་ཅག་རྗེ་འབངས་ཀུན་ལ་འགྱོད་པ་གནང༌།

དོ་ནུབ་ཉེ་ཁོར་ཅིག་ཏུ་རྔ་རྡུང་མི་ཞིག་བྱུང་ན་ཡོང་བ་འདུག་སྟེ་གསུང༌། སྐུ་རིམ་ལ་དམིགས་ནས་དྲག་དམར་གྱི་གཏོར་བཟློག་ཅིག་བྱས་ན་ཨེ་ཡོང་ལགས་ཞུས་པས། ད་ལྟ་རང་རྩོམས་གཏོར་མ་འཕང་མཁན་ཁྱོད་རང་གིས་བྱས་པས་ཆོག
།ང་ལ་ཕན་པར་མ་གྱུར་ཀྱང་ཕྱིས་སུ་སྦྱིན་བདག་གི་རྐྱེན་ངན་བར་གཅོད་ཐམས་ཅད་མི་འབྱུང་བར་ངེས་པས། དམིགས་པ་དགོས་པ་རྣམས་ང་རང་གིས་བྱེད་གསུང་པ་ལྟར་ཅི་གསུང་ཀུན་ལྐོག་གྱུར་ལུང་བསྟན་དུ་སོང་ངོ༌།
།དེ་རིང་ཚེས་བཅོ་ལྔ་ཡིན་ཨང་གསུང༌། སྐུ་མདུན་དུ་བྱིན་རླབས་ཞུ་བར་ཕེབས་པས། རྗེ་བཙུན་ངག་དབང་པ་དང་ཞལ་ངོ་རྣམས་དང༌། གཞན་ཡང་སྐྱ་སེར་སུ་བྱུང་ཡང་སྔར་ལས་ཞན་དུ་མ་སོང་བའི་ཕྱག་དབང་གནང་བ་ཞལ་རས་ལ་འགྱུར་བ་མི་མངའ་བ་འདུག་གོ
།སྙུང་ཚུལ་མཛད་པའི་གནས་སྐབས་ཐམས་ཅད་དུའང་ཐུགས་དམ་ཟབ་མོའི་རིམ་པ་རྣམས་དང་གསང་སྔགས་བཟླས་བརྗོད་མཛད་པ་རྣམས་རྒྱུན་ཆད་མེད་པར་སྨྲ་དག་ཅིང་རང་བབས་སུ་གནང་བ་དང་སྐུ་ལུས་ཀྱི་ཟོ་མདོག་ཀྱང་སྔར་བས་དངས་པ་ཙམ་བྱུང་མོད།
བསམས་ན་རྡོ་རྗེའི་སྐུ་ལུས་ལ་སྐྱེ་འཆི་དང་བགྲེས་རྒུད་སོགས་ཕ་རོལ་གྱི་མཚན་མ་ངན་པ་གང་ཡང་མེད་པར་གདའོ།
།གང་གི་ཚེ་དཔལ་རྒྱལ་བ་སྲས་དང་བཅས་པ་ཀུན་གྱི་ཡབ། གྲུབ་པའི་དབང་ཕྱུག་ཆེན་པོ་དཀྱིལ་འཁོར་ཀུན་གྱི་རིགས་བདག །དཔའ་བོ་དང་མཁའ་འགྲོ་ཐམས་ཅད་ཀྱི་དེད་དཔོན། བདག་སོགས་གདུལ་བྱ་མཐའ་དག་གི་སྐྱབས་མགོན་གཅིག་པོ།
ཟུང་འཇུག་རྡོ་རྗེ་འཆང་དང་ཞལ་མི་གཉིས་པའི་དམ་པ་ཉིད་ཞིང་འདི་ནས་

གཞན་དུ་གཤེགས་པར་གྱུར་པ་དེའི་ཚེ། ནམ་མཁའི་ཁྱོན་ཐམས་ཅད་ལི་ཁྲིའི་མདངས་ལྟར་དམར་ཞིང་གསལ་བའི་མཐའ་དབུས་ཀུན་ན་འཇའ་སྣ་ལྔའི་འོད་འཁྱུག་པ་དང༌། གཟིམས་ཆུང་སོགས་ཕྱོགས་ཐམས་ཅད་ན་དྲི་བཟང་པོས་ཁྱབ་ཅིང་བསྐྱེད་རིམ་མངོན་དུ་གྱུར་པའི་རྟགས་སུ་ཐུགས་དམ་ཟབ་མོ་མཛད་པ་སྒྲ་དག་ཅིང་གསལ་བར་སྣང༌།
བླ་མ་དང་དཀྱིལ་འཁོར་གྱི་ལྷ་ཚོགས་རྣམས་དང་དཔའ་བོ་དང་རྣལ་འབྱོར་མའི་ལྷ་ཚོགས་ཐམས་ཅད་ཀྱིས་མངོན་སུམ་དུ་བསུས།
རྒྱལ་ཆེན་བཞི་དང་ཕྱོགས་སྐྱོང་བཅུ་སོགས་འཇིག་རྟེན་སྐྱོང་བ་ཐམས་ཅད་ཀྱིས་ཞབས་ནས་བཏེག །གནས་གསུམ་གྱི་དཔའ་བོ་དང་མཁའ་འགྲོ། དེ་དག་གི་རྣམ་པར་འཕྲུལ་པ་བསམ་གྱི་མི་ཁྱབ་པ་དང་བཅས་པའི་རིག་པ་འཛིན་པ་རྣམས་ཀྱིས་མདུན་ནས་བདར་ཏེ།
བདེ་བ་ཅན་སོགས་མཁའ་ལ་སྤྱོད་པའི་གནས་སུ་གཤེགས་པར་ཆས་པའི་ཚེ་བདག་ཅག་གིས་སྐུ་གསུང་ཐུགས་ཀྱི་དཀྱིལ་འཁོར་གསོལ་འདེབས་ཅུང་ཟད་ཕུལ།
ཤུལ་དུ་ལུས་པའི་ལྟོས་བཅས་སྡེ་པ་བསོད་ནམས་ལྷུན་པོ། སྡེ་པ་དགྲ་འདུལ་དོན་གྲུབ། སྡེ་པ་བསོད་ནམས་དཔལ་འབྱོར་སོགས་ཞལ་ངོ་བརྒྱུད་པར་བཅས་པ་དང༌། བདག་སོགས་གདུལ་བྱར་གྱུར་པ་ཐམས་ཅད་སྐྱེ་བ་ནས་ཚེ་རབས་ཐམས་ཅད་དུ་རྗེས་སུ་འཛིན་པ་དང་ཐུགས་རྗེའི་སྐྱབས་འོག་ཏུ་ནམ་ཡང་མི་འབྲལ་བར་རྗེས་སུ་བཟུང་དུ་གསོལ།
དེ་ནས་ཀྱང་དམ་པ་ཁྱེད་གང་དུ་བཞུགས་པའི་ཞིང་ཁམས་སུ་འཁོར་གྱི་ཐོག་མར་སྐྱེས་ནས་གསུང་གི་བདུད་རྩི་འཐུང་བར་ཤོག
།ཅེས་གསོལ་བ་བཏབ་པས་ཞལ་འཛུམ་པ་དང་སྤྱན་རས་ཀྱིས་གཟིགས་པ་དང་

འཇའ་འོད་རོལ་མོའི་སྒྲ་དང་བཅས། ཚེས་བཅུ་གཉིས་ཀྱི་ཐོ་རངས་ནུབ་ཕྱོགས་བདེ་བ་ཅན་གྱི་ཞིང་ཁམས། དཔལ་རི་པདྨ་འོད་ཀྱི་གཞལ་ཡས་སུ་ཨྱོན་མཁའ་འགྲོའི་ཚོགས་ཀྱི་སྡེ་དཔོན་ལ་གཤེགས་པར་གྱུར་ཏོ། །བདག་སོགས་གདུལ་བྱའི་ཞིང་ཁམས་འདི་ཉིད་དུ་རྗེ་བཙུན་ཆོས་ཀྱི་ཉི་མ་ཁྱེད་མ་བཞུགས་པས་མུན་པ་མུན་ནག་གི་ཁྲོད་ན་ཤུལ་དུ་ལུས་པའི་ལས་ངན་ཅན་བདག་ཅག་རྣམས།
འགའ་ཞིག་ནི་གསོལ་འདེབས་ཀྱི་སྒྲ་དིར་བ་འདུག
།འགའ་ཞིག་ནི་ཅི་བྱ་ལས་འདས་མིག་རྩ་ཧྲིག་ཧྲིག་བྲང་ལག་འཐབ་ཅིང་འདུག །འགའ་ཞིག་ནི་སྨྲེ་སྔགས་ཀྱི་ཆོ་ངེས་གནམ་དུ་འབོད་ཅིང་འདྲེ་ལྡོག་དྲག་པོ་དང་བཅས་གནས་པར་གྱུར་ཏོ། །ཀྱེ་ཧུད། ཕྱོགས་བཅུར་བཞུགས་པའི་རྒྱལ་བ་སྲས་བཅས་རྣམས།
།སྐྱབས་བྲལ་བདག་གི་སྨྲེ་སྔགས་འདི་དགོངས་དང༌། །གཙུག་གི་ནོར་དང་བྲལ་བའི་དབུལ་འཕོངས་བཞིན། །མིག་རྩ་ཧྲིག་ཧྲིག་ད་དུང་ཡིད་མ་ཆེས། །ཁོང་པའི་སྙིང་དང་བྲལ་བའི་སྨྱོན་པ་བཞིན།
།ཐོམ་ཐོམ་ལུས་ནི་ཅི་བྱེད་ཐབས་དང་བྲལ། །གནས་སྐབས་ཆུ་དང་བྲལ་བའི་ཉ་མོ་བཞིན། །འདྲེ་ལྡོག་གྲངས་མེད་འཕར་ཀྱང་མགོན་མ་རྙེད། །བསླུ་མེད་མགོན་སྐྱབས་བོར་བའི་ལས་ངན་ཅན།
།བདག་ལས་ས་སྟེང་འདི་ན་གཞན་མ་མཆིས། །བདག་གི་སྙིང་འདི་ད་དུང་མི་འགས་ན། །ལྕགས་སམ་ཁྲོ་ཆུའི་རྡོ་ལས་བྱས་པར་ཟད། །ཁྱོད་སྐུ་ཚ་ཟེར་གཟི་འོད་སྟོང་འཕྲོ་དེ། །བློ་བུར་འཆི་བདག་སྤྲིན་གྱི་དེ་རིང་སྒྲིབ།
།གསལ་ལ་དངས་པའི་སྐུ་དེ་ད་ག་རེ། །ཁྱོད་གསུང་བདུད་རྩི་འོ་མའི་ཆུ་རྒྱུན་དེ། །མ་རུང་རྐྱེན་ངན་ས་ལ་དེ་རིང་ཐིམ། །སྒྲ་སྙན་ཚངས་པའི་གསུང་དེ་ད་ག་རེ། །ཁྱོད་སྐུ་བསིལ་ཟེར་སྟོན་ཟླ་ཉ་གང་དེ།
།ཁྲེལ་

མེད་འཆི་བདག་གཟའ་ཡིས་དེ་རིང་ཟིན། །བརྗིད་ཆགས་ལྷུན་གྲུབ་སྐུ་མཆོག་ད་ག་རེ། །ཁྱོད་གསུང་ཆུ་འཛིན་གསར་པའི་ཆོས་ཆར་དེ། །སྐལ་མེད་ལྷོ་ཕྱོགས་རླུང་པོས་ག་གཤེད་བརྡས། །བློ་ཡུལ་འབབ་པའི་གསུང་དེ་ད་ག་རེ།
།ཁྱོད་ཐུགས་སྒྲིབ་མེད་ཡེ་ཤེས་རྒྱ་མཚོ་དེ། །མེ་ལོང་ཆུ་ཟླ་འཇའ་ཚོན་ལྟར་གསལ་ཡང༌། །སྐལ་མེད་བདག་གིས་མཐོང་དང་ཐོས་གནས་བྲལ། །ཀྱེ་མ་ཀྱི་ཧུད་རྗེ་བཙུན་ཐུགས་རྗེ་ཆུང༌། །ཞེས་རེ་ཞིག་ཡིད་ཀྱི་དབང་པོ་དྲན་མེད་དུ་སོང་ངོ༌།
།དེ་ནས་ཚེས་བཅུ་གསུམ་གྱི་ཉི་མ་དགོང་མྱུར་ལ་ནམ་མཁའ་མཐིང་ཞུན་གྱི་མདོག་ལྟ་བུ་ལ་ནུབ་ཕྱོགས་ནས་འཇའ་དཀར་པོ་བ་ཐག་རྐྱང་བ་ལྟ་བུའི་རྩ་བ་གཅིག་ལ་རྩེ་མོ་གསུམ་དུ་བྱས།
དེ་ལ་ཇེ་མང་གྱེས་ནས་ནམ་མཁའ་ཀུན་འཇས་རིས་དེས་ཁྱབ་པའི་ཁྲོད་ནས། མེ་ཏོག་སྣ་ཚོགས་ཀྱི་ཆར་མངོན་སུམ་དུ་ཐུལ་བ་སྐྱེ་བོ་ཀུན་གྱིས་མཐུན་གྲུབ་མཐོང་བ་བྱུང༌། རིན་ཐང་མ་མཆིས་གཞལ་དུ་མེད་པའི་སྐུ་གདུང་རིན་པོ་ཆེ་ཉིད་ཀྱི་ཞབས་ཏོག་ནི།
བསླབ་པ་གསུམ་གྱི་རྒྱུད་ཡོངས་སུ་ཕྱུག་ཅིང་དམ་ཚིག་གི་རྒྱན་གྱིས་རྣམ་པར་མཛེས་པ་དཀོན་ཅོག་རྒྱལ་མཚན་པས་མཛད། དེའི་ཕྱག་གཡོག་དགོས་པ་བདག་གིས་བྱས་ནས།
སྐུ་གདུང་རིན་པོ་ཆེ་ཉིད་ཡིད་བཞིན་ནོར་བུ་ལྟར་སྣུམ་ལ་བརྗིད་ཆགས་ཤིང་དྲི་བཟང་གིས་ཡིད་ཀྱི་དབང་པོ་ཚིམ་པ་དང་འོད་དང་འོད་ཟེར་གྱི་ཚོགས་འཕྲོ་བཞིན་པ་དང་བཅས་ཀུན་ཏུ་བཟང་པོའི་མཆོད་སྤྲིན་ལྟ་བུའི་དབུས་སུ་བཞུགས་སུ་གསོལ།
དེ་ནས་གསོལ་འདེབས་ཀྱི་ཞལ་བཀོད་ཞབས་དྲུང་འདུལ་ལགས་ཀྱིས་མཛད་དེ། ཐོག་མར་ཚར་ཆེན་ཆོས་ཀྱི་རྒྱལ་པོའི་གདུང་ཡིད་བཞིན་ནོར་བུའི་དྲུང་དུ་སྙན་དར་དཀར་མེ།
འཇིགས་བྱེད་ལྷ་ཁང་དུ་རྗེ་མཁྱེན་བརྩེའི་དབང་ཕྱུག་གི་སྐུ་འདྲ་ལ་སྙན་དར་དང་མར་མེ། མགོན་ཁང་དུ་

ཆོས་སྐྱོང་གི་སྤྱན་གཟིགས་ལྷ་རྫས། གཞན་ཡང་རྗེ་བཙུན་མཆོག་གི་སྤྲུལ་སྐུ་ཀུན་དགའ་སྙིང་པོ་དང༌། བསྟན་འཛིན་ཉི་མ་བཟང་པོ་དང༌། དབོན་དབང་ཕྱུག་རབ་བརྟན་པ་དང༌། རྗེ་བཙུན་ལྷ་དབང་པ་རྣམས་ཀྱི་དྲུང་དུ།
དམ་པ་ཉིད་ཞིང་འདི་ནས་རྒྱ་ཆེ་བའི་ཞིང་ཁམས་གཞན་དུ་ཕེབས་པའི་ས་ལམ་གྱི་བར་ཆད་ཐམས་ཅད་ཞི་བར་ཞུ་བའི་སྨོན་ལམ་གྱི་རྟེན་མི་ཞན་ཙམ་དང་བཅས་ཕུལ། དཔལ་ཆོས་འཁོར་ཡང་རྩེའི་དགེ་འདུན་རྣམས་ལ་མང་ཇ་ཟུང་སྦྲེལ་དང་བཅས་གསོལ་བ་བཏབ།
ཕྱག་རྫས་ཀྱི་ལྷག་ཕྲན་བུ་ཡོད་པའི་སྟེང་དུ། སྦྱིན་བདག་སྟོབས་ལྡན་ཉིད་ཀྱི་དམ་པ་གང་གི་དགོངས་རྫོགས་ལ་དགོངས། ངམ་རིང་ཆོས་སྡེ་ཆེན་པོ་ཉིད་དུ་མང་ཇ་ནས་འབོའི་འགྱེད་བསྔོ་རྟེན་དང་བཅས་པ།
ཆབ་སྲིད་ཀྱིས་དགེ་འདུན་པ་དྲུག་བརྒྱ་ཙམ་དང༌། སྒྲུབ་པ་མོ་བརྒྱ་ལྷག་དང་བཅས་པས་ཀྱེ་རྡོར་དང༌། འཁོར་ལོ་བདེ་མཆོག་དང༌། རྡོ་རྗེ་འཇིགས་བྱེད་དང༌། རྗེ་བཙུན་ནཱ་རོ་མཁའ་སྤྱོད།
སྦྱོང་དཀྱིལ་བཅུ་གཉིས་ཀྱི་ནང་ནས་ཀུན་རིག་རྩ་བའི་དཀྱིལ་འཁོར་དང༌། འཕགས་པ་སྤྱན་རས་གཟིགས་དབང་ཕྱུག་ཉོན་མོངས་རང་གྲོལ་གྱི་དཀྱིལ་འཁོར་རྣམས་རྡུལ་ཚོན་གྱི་དཀྱིལ་འཁོར་ཁོ་ན་བྱས།
ཞལ་ཕྱེ་ནས་གསོལ་བ་བཏབ། དེ་ཡང་རྡོ་རྗེ་འཇིགས་བྱེད་པའི་ཚོགས་དབུ་རྗེ་བཙུན་ངག་དབང་དྲུང་གིས་མཛད། ཀྱེ་རྡོར་པའི་ཚོགས་དབུ་ཚར་ཆེན་ཆོས་ཀྱི་རྒྱལ་པོའི་ཉེ་གནས་མི་ཕྱེད་པའི་དད་པ་ཅན་བཟང་པོ་རྒྱ་མཚོས་མཛད།
བདེ་མཆོག་ཡབ་བཀའ་ཡུམ་བཀའ་རྣམས་ལ་རང་རང་གི་བསྙེན་སོང་གི་སྒྲུབ་པོ་རེས་བུམ་འཛིན་དང༌། རྗེ་བྱམས་པ་ཤཱཀྱ་བློ་གྲོས་དྲུང་གིས་ཀུན་རིག་པའི་ཚོགས་དབུ་དང༌།
རྗེ་དཀོན་ཅོག་གྲགས་པས་ཚོགས་དབུ་མཛད་ནས་སྒྲུབ་སྡེ་རྣམས་ཀྱི་འཕགས་པ་ཉོན་མོངས་

རང་གྲོལ་གྱི་ཆོ་ག །དེ་ཡང་ཉི་མ་རེ་ལ་སྒྲུབ་ཅིང་མཆོད་པ་དང་འཇུག་ཅིང་དབང་བསྐུར་བ་དང་བཅས་པ་ཚར་གཉིས་རེའི་གསོལ་བ་འདེབས་པ་དང༌། ཞག་བདུན་ནས་སྟ་གོན་སྐྱར་བ་སོགས་བརྒྱུད་པ་འདི་པའི་སྒྲོས་ཐུན་མོང་མ་ཡིན་པ་ཕྱག་ལེན་ལ་ལྷད་མ་ཞུགས་པ་དང་བཅས་དགུང་ཚིགས་གཉིས་ཀྱི་བར་དུ་གསོལ་བ་བཏབ་པའི་བར་ལ་ཡང་མེ་ཏོག་གི་ཆར་ཐུལ་བ་འབབ་པ་ཀུན་གྱིས་མཐོང་བར་བྱུང་ངོ༌།
།གཞན་ཡང་འབངས་མངའ་འོག་ཏུ་གཏོགས་ཚད་དེར་མ་འདུས་པའི་སྐྱ་སེར་ཕོ་མོ་ཐམས་ཅད་ལ་རྩམ་འབོའི་སྦྱིན་བཏང་དང༌།
དེར་མ་ཟད་དགེ་འདུན་གྱི་སྡེ་དང་སྒྲུབ་སྡེ་སོ་སོར་མང་ཇ་རྩམ་འབོ་སྦྲེལ་པོའི་བསྙེན་བསྐུར་དང༌། གཞན་ཡང་ཆོས་སྡེ་སྒྲུབ་སྡེ་སོ་སོ་ནས་དུས་རྒྱུན་དང་ཁྱད་པར་ལོ་དུས་ཀྱི་མཆོད་པའི་ཆ་རྐྱེན་སོགས་ཐམས་ཅད།
རྗེ་བཙུན་བླ་མ་དམ་པ་གང་གི་ཡེ་ཤེས་ཀྱི་གཟིགས་པ་དམ་པ་མཚོན་པའམ་སྤྱན་ལམ་དུ་འབྱུང་ཞིང་རྒྱས་པའི་ཕྱིར།
གང་གི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལས་བསྐྲུན་པའི་རྗེ་བཙུན་ངག་དབང་ཆོས་ཀྱི་རྒྱལ་པོ་ཚོགས་ཆེན་གྱི་དབུ་ལ་གདན་དྲངས་ཏེ་བསྔོ་བའི་རྟེན་དང་བཅས་པས་མཐར་ཡོངས་སུ་རྫོགས་པར་མཛད་དོ།
།ཞེས་ཡོངས་འཛིན་དམ་པ་གྲུབ་པ་བརྙེས་པའི་དབང་པོ་འཇམ་དཔལ་ཁྲོ་བོ་མིའི་གཟུགས་ཀྱིས་རྣམ་པར་རོལ་པ་འབྲུའི་སྔགས་འཆང་ཆེན་པོ་བསོད་ནམས་ལྷུན་གྲུབ་ཆོས་འཕེལ་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་ངོ་མཚར་གྱི་མཛད་པ་རིན་པོ་ཆེའི་ཁ་སྐོངས་སུ།
དམ་པ་ཉིད་གདུལ་བྱའི་ཞིང་ཁམས་རྒྱ་ཆེ་བ་གཞན་དུ་དགོངས་ནས་ཆོས་དབྱིངས་སུ་གཟིགས་པའི་རྣམ་ཐར་ཆུང་ངུ་འདི་ནི། ཡོངས་འཛིན་དམ་པ་ཉིད་ཀྱི་སྐུ་གསུང་ཐུགས་ལས་འཁྲུངས་པའི་བྱང་ཆུབ་སེམས་

དཔའ་སེམས་དཔའ་ཆེན་པོ། མཁས་པའི་དབང་པོ་ཐམས་ཅད་ཀྱི་ཕ་རོལ་ཏུ་སོན་པ་སེའི་གདུང་རིགས་ལས་འཁྲུངས་པ་རིག་པ་འཛིན་པ་ཆེན་པོ་དབང་པོའི་སྡེ། ཞབས་དྲུང་འདུལ་དྲུང་གིས་འདི་ལྟར་བསྒྲིགས་གསུང་རྒྱང་རིང་པོ་ནས་བཀའི་ཟུར་གནང་སྦྱིན་དང་བཅས་སྩལ་བ་ལ་བརྟེན་ནས་རྗེ་བཙུན་དམ་པ་དེའི་བཀའ་དྲིན་དང་ཡོན་ཏན་རྗེས་སུ་དྲན་ནས་མི་ཤེས་བཞིན་དུ།
དམ་པ་དེ་དག་གི་ཞབས་པད་ལོ་བཅུ་ཕྲག་གཉིས་དང་དབང་པོའི་གྲངས་ཙམ་བརྟེན་ཀྱང་ཡོན་ཏན་གྱི་དྲི་མས་མ་གོས་པའི་སེར་གཟུགས་རྡོ་རྗེའི་མིང་གིས་མེ་ཕོ་རྟའི་ལོ་དབྱུག་པ་ཟླ་བའི་ཚེས་བཅོ་ལྔ་ལ་བྲིས་ནས་ཕུལ་བ།
བླ་མ་དང་མཁའ་འགྲོའི་ཚོགས་ཀྱིས་བཟོད་པར་བཞེས་ལ་རྒྱུད་ལ་བྱིན་རླབས་འཇུག་པར་ཤོག
།ཐུགས་རྗེའི་ཞགས་པས་འཁོར་བའི་གནས་ནས་དྲོངས། །བྱམས་པའི་ལྕགས་ཀྱུས་ཁྱོད་བཞུགས་ཞིང་དུ་ཁུག །ཐབས་མཁས་ལྕགས་ཀྱི་སྒྲོག་དེས་ཕྱིར་མི་ཟློག །བྱང་ཆུབ་སེམས་ཀྱི་དྲིལ་བུས་དབྱེར་མེད་མཛོད།
།ཅེས་ཀྱང་སྨྲས་སོ།། །།མངྒ་ལཾ།།

